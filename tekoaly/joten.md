# Joten?

Mitä nyt? Jos pitää tekoälyä uhkana, niin miten suhtautua asiaan? Mitä voi tai kannattaa tehdä?

Tietysti ratkotaan ongelmaa.

Eli käytännössä? Esimerkiksi: Selvitetään mitä syväoppimismallien sisällä tapahtuu. Puretaan kilpailudynamiikkoja tekoälyorganisaatioiden välilä. Testataan, mihin mallit kykenevät ja eivät kykene, ja rakennetaan tämän pohjalta päätöksentekoa ja lainsäädäntöä. Informoidaan ihmisiä, erityisesti päätöksentekoasemassa olevia, uhasta ja ratkaisuista. Rajoitetaan suurten mallien kouluttamiseen käytettävän laskentatehon määrää. Seurataan ja kontrolloidaan, mihin suurten mallien kouluttamiseen käytettävät laskentasirut menevät. Hidastetaan ja pysäytetään eksistentiaalisen riskin muodostavien mallien kouluttaminen.

(Pieni präntti: Lista ei ole kattava. Yksityiskohdilla on väliä. Yksityiskohdat ovat vaikeita. Lisään siksi listaan yleisen "ymmärretään ongelmaa ja asioita paremmin" -kohdan.)

Millainen on hyvä tilanne? Tässä on yksi kuva: Tiettyä laskentamäärää suuremmat koulutusajot tulee ajaa riippumattoman kansainvälisen tahon laskentakeskuksilla. "Tulee" tarkoittaa kansainvälistä sopimusta, joka sitoo yksityisten tahojen lisäksi myös itse valtioita. Muun laskentatehon kulkeutumista seurataan ja kontrolloidaan ehtojen toteutumisen valvomiseksi. Koulutettaville malleille suoritetaan riippumaton riskiarvio ennen ja jälkeen kouluttamisen. Lähtökohtana on turvallisuustutkimus, ei kyvykkäämpien mallien rakentaminen, ja siihen kohdennetaan resursseja. Mallien kehitysnopeuden määrää ymmärrys ja ymmärryksen taso mallien toiminnasta, kyvyistä ja riskeistä.

Entä miten yksilönä suhtautua asiaan?

On paljon asioita, osa suoria ja osa epäsuorempia, jotka vievät ihmiskunnan parempaan asemaan. "Hyvät asiat ovat edelleen hyviä", kuuluu sanonta. Omalla kohdallani olen ajatellut, että näistä aiheista kannattaa kirjoittaa: se kun on hyvä, että useampi ymmärtää uhkaa paremmin. Olen myös pitänyt [muista aiheista](/epi) kirjoittamista hyvänä, vaikkeivat ne suoraan tekoälyyn liitykään.

Tekoälyuhka on ongelma, joka on työstämisen arvoinen. Minusta on tavallaan ilmeistä, että tietysti tätä ongelmaa ratkaistaan -- mitä muutakaan sitä tekisi? Totta kai pyritään siihen, että ihmiskunta selviytyy ja kukoistaa. Totta kai tavoite on saada hyvä tulevaisuus kaikille. Sitähän varten täällä ollaan.
