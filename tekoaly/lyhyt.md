# Lyhyt versio

Ihmiskunta on mullistanut maailman viimeisen kymmenen tuhannen vuoden aikana. Keskeisin syy tälle löytyy ihmisten päiden sisältä. Miksi juuri *ihmiset* ovat kehittäneet maanviljelyn, rakentaneet kaupunkeja tai käyneet Kuussa? Suuri osa liittyy nimenomaan ihmisten *aivoihin*. Tietämättä paremmin, mikä tarkalleen tekee ihmisaivoista niin ihmeelliset, käytän termiä "kognitiiviset kyvyt" tai arkisemmin vain "älykkyys" -- ymmärtäen, että nämä kattavat laajan joukon kykyjä ja taitoja, kuten kykyä tehdä pitkän ajan suunnitelmia, ratkoa ongelmia, harkita useita vaihtoehtoja, kommunikoida ja niin edelleen.

Tämä ei ole luonnostaan vain ihmisaivojen ominaisuus. On mahdollista rakentaa tekoälyjä, joilla on näitä samoja ominaisuuksia -- ja jotka ovat näissä ihmisiä *merkittävästi parempia*. Ilman hyvää syytä ei tulisi ajatella, että ihmisten kyvyt ovat yläraja -- ja tekoälyn alalta löytyykin pitkä lista kognitiivisia tehtäviä, joissa tekoälyt ylittävät ihmisten taidot.

Arkisemmin: tekoälyt voivat olla ihmisiä (paljon) älykkäämpiä.

Ottaen huomioon, että ihmiskunnan nousu rakentuu juuri kognitiivisten kykyjen pohjalle ja tällä on ollut valtavia seurauksia maailmalle, ihmisten kyvyt ylittävät tekoälyt vaikuttavat *hyvin tärkeiltä* aika monesta näkökulmasta.

Eikä tämä ei ole vain ongelma jossakin kaukaisessa tulevaisuudessa, kuten tekoälyn kehitystä seuranneet ymmärtävät.

Eli kyseessä on *aika iso* asia ja ajankohtainen sellainen, mutta mikä se uhka on?

Konseptuaalisella tasolla vastaisin: Kyseessä on, kuten sanoin, *aika iso asia*. Miltä epäonnistumiset näyttävät ja kuinka varmoja olemme, että kaikki sujuu hyvin?

Konkreettisella tasolla vastaisin näin:

Emme tiedä, miten asettaa haluamiamme tavoitteita tekoälyjärjestelmiin. Tämä on yksinkertaisesti ongelma, jota emme ole vielä ratkaisseet. Tämän lisäksi emme tiedä, mitkä olisivat sellaisia tavoitteita, joiden asettaminen hyvin kehittyneisiin tekoälyihin johtaisi hyviin lopputuloksiin. Ihmisten arvot ovat nimittäin kohtalaisen monimutkaisia.

Jos tekoälyllä on ihmisten kanssa ristiriitaiset tavoitteet, on sen omasta näkökulmasta kannattavaa hankkia resursseja ja hankkiutua eroon häiriötekijöistä. Tämä pätee myös, vaikka tavoitteet olisivat ainoastaan *välinpitämättömiä* ihmisten suhteen. Käytännössä minkä tahansa tavoitteen näkökulmasta välietappi "hanki resursseja, suojele itseäsi, älä anna muiden tahojen muuttaa tavoitteitasi tai muuten estää niiden saavuttamista" on hyödyllinen -- jolloin ongelma on päätynyt *vastakkainasetteluun*, jossa tekoäly toimii aktiivisesti tavoilla, jotka ovat ihmisten tavoitteiden vastaisia.

Tämä on huono. Todella huono. Ei tehdä näin. Kysymys kuuluu: miten tämä vältetään?

Tällä hetkellä tekniseen ongelmaan ei ole ratkaisua. Lähestymiskulmia on, mutta on epäselvää, tulevatko ne antamaan riittäviä tuloksia ajoissa. (Tästä huolimatta lukuisat tekoäly-yritykset yrittävät saada luotua ihmisten kyvyt ylittävän yleistekoälyn. Osa ei ota uhkia vakavissaan.)

Eli tästä ongelmassa on kyse. Käsittelen aihetta yksityiskohtaisemmin seuraavassa tekstissä.
