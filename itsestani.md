# Itsestäni

Yläkoulu- ja lukioiässä elämäni keskiössä olivat matematiikkakilpailut. Kilpailu-urani alkoi syksyllä 2015 osallistuessani ensimmäiseen kilpailuuni, ja kilpailu-urani jatkui vuoden 2019 Kansainvälisiin matematiikkaolympialaisiin.

Ulkopuolinen voisi ihmetellä, miksi vuosia myöhemmin ja tohtorin tutkinnon saaneena nostan edelleen esiin lukiokilpailut. Syitä on monia. Lyhyesti kyse on siitä, että se mitä sain kilpailujen kautta on ollut käänteentekevää myöhemmän elämäni kannalta. Esimerkiksi nopeasti suoritetut tutkinnot näyttäytyvät vain oireena opettavaisesta kilpailu-urasta eikä irrallisina suurina saavutuksina.

Ja kilpailut opettivat tietysti paljon muutakin kuin vain itse matematiikkaa. Yleisesti ajattelua ja ongelmanratkaisua. Virheiden analysointia ja niistä oppimista. Vaikeiden ideoiden selittämistä hyvin. Paljon syvemmin kuin muuten tulisi tehtyä. Erityisesti oman ajattelun tutkiskelua ja kehittämistä(!) näkee muualla harjoiteltavan hyvin harvoin.

Kilpailuista riittää siis kerrottavaa ja tarinoita. Mutta mitä olen tehnyt niiden jälkeen?

Vuosina 2019-2021 opiskelin Helsingin yliopistolla, toimin valmentajana matematiikkakilpailutoiminnassa ja tein tutkimusta. Opin paljon, vaikkakin nyt oppiminen oli enemmän "itse matematiikkaa" eikä niinkään yleishyödyllisiä taitoja. Sain tutkinnon ja sitten toisen. Aloitin tohtorin opinnot Turussa.

Kunnes tapahtui suuri käänne.

Luin tekstejä koskien... oman ajattelun tutkiskelua ja kehittämistä? Minulla ei valitettavasti ole antaa parempaa lyhyttä kuvausta. Mutta tiedäthän, sellaisia tekstejä kuten Daniel Kahnemanin "Thinking, Fast and Slow". Joissa käsitellään kuinka ihmiset sortuvat välillä tällaiseen ajatteluvirheeseen. Tai kuinka monet ihmiset ovat ihan väärässä käsityksessä tähän juttuun liittyen. Tai yleisesti kuinka ihmiset ovat vähän tyhmiä tämäntyyppisissä asioissa.

Monet huomiot pätivät myös minun kohdallani.

Tajusin olevani väärässä monista jutuista, ja aloin myös nähdä _miksi_ olin ollut väärässä. Luin paljon ja opin paljon. Tekstit käsittelivät laajasti eri aiheita - kuten sanoin, en osaa antaa lyhyttä kuvausta - ja voin liioittelematta sanoa, että maailmankuvani muuttui.

Yksi lukemisteni seuraus oli, että ilmoitin väitöskirjani ohjaajalle, etten haluaisikaan jatkaa lukuteorian parissa. Sovimme, että teen tohtoriopintoni tavallista nopeammin loppuun.

Nimittäin yksi asia, mistä olin ollut väärässä, oli _eksistentiaaliset uhat_. En ollut ajatellut, että ihmiskunta voisi kuolla sukupuuttoon, ja jos olisinkin, niin olisin pitänyt tätä hyvin epätodennäköisenä.

Nyt kuitenkin uskoin, että tekoäly on eksistentiaalinen uhka, eikä valitettavasti kovin epätodennäköinen.

Päätin, että voisin tehdä asialle jotain.

