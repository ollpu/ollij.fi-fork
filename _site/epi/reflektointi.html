<!DOCTYPE html>
<html lang="en"><head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1"><!-- Begin Jekyll SEO tag v2.8.0 -->
<title>Reflektointi | Otsikko</title>
<meta name="generator" content="Jekyll v3.9.3" />
<meta property="og:title" content="Reflektointi" />
<meta name="author" content="Olli Järviniemi" />
<meta property="og:locale" content="en_US" />
<meta name="description" content="Kuvaus" />
<meta property="og:description" content="Kuvaus" />
<link rel="canonical" href="http://localhost:4000/epi/reflektointi.html" />
<meta property="og:url" content="http://localhost:4000/epi/reflektointi.html" />
<meta property="og:site_name" content="Otsikko" />
<meta property="og:type" content="website" />
<meta name="twitter:card" content="summary" />
<meta property="twitter:title" content="Reflektointi" />
<script type="application/ld+json">
{"@context":"https://schema.org","@type":"WebPage","author":{"@type":"Person","name":"Olli Järviniemi"},"description":"Kuvaus","headline":"Reflektointi","url":"http://localhost:4000/epi/reflektointi.html"}</script>
<!-- End Jekyll SEO tag -->
<link rel="stylesheet" href="/assets/main.css"><link type="application/atom+xml" rel="alternate" href="http://localhost:4000/feed.xml" title="Otsikko" /></head>
<body><header class="site-header" role="banner">

  <div class="wrapper"><a class="site-title" rel="author" href="/">Otsikko</a><nav class="site-nav">
        <input type="checkbox" id="nav-trigger" class="nav-trigger" />
        <label for="nav-trigger">
          <span class="menu-icon">
            <svg viewBox="0 0 18 15" width="18px" height="15px">
              <path d="M18,1.484c0,0.82-0.665,1.484-1.484,1.484H1.484C0.665,2.969,0,2.304,0,1.484l0,0C0,0.665,0.665,0,1.484,0 h15.032C17.335,0,18,0.665,18,1.484L18,1.484z M18,7.516C18,8.335,17.335,9,16.516,9H1.484C0.665,9,0,8.335,0,7.516l0,0 c0-0.82,0.665-1.484,1.484-1.484h15.032C17.335,6.031,18,6.696,18,7.516L18,7.516z M18,13.516C18,14.335,17.335,15,16.516,15H1.484 C0.665,15,0,14.335,0,13.516l0,0c0-0.82,0.665-1.483,1.484-1.483h15.032C17.335,12.031,18,12.695,18,13.516L18,13.516z"/>
            </svg>
          </span>
        </label>

        <div class="trigger"></div>
      </nav></div>
</header>
<main class="page-content" aria-label="Content">
      <div class="wrapper">
        <article class="post">

  <header class="post-header">
    <h1 class="post-title">Reflektointi</h1>
  </header>

  <div class="post-content">
    <h1 id="reflektointi">Reflektointi</h1>

<p><a href="https://en.wikipedia.org/wiki/Theory_of_mind">Mielen teorialla</a> viitataan kykyyn mallintaa muiden ihmisten mielentiloja, esimerkiksi uskomuksia. Lapsilla tämä kyky kehittyy noin nelivuotiaana, jolloin he pystyvät yksinkertaisimmissa tilanteissa mallintamaan toisen ihmisen uskomusten olevan virheellisiä.</p>

<p>Monesti tätä kykyä ei kuitenkaan tule käytettyä.</p>

<p>Olen useampaan otteeseen törmännyt seuraavaan tilanteeseen: Kerron kaverilleni jostakin hauskasta matemaattisesta pulmasta. Pulmasta hauskan tekee se,  että ilmeiseltä tuntuva vastaus on väärä ja epäintuitiivisempi vastaus on oikea (esimerkki: <a href="https://terrytao.wordpress.com/2008/02/05/the-blue-eyed-islanders-puzzle/">sinisilmäisten saari</a>). Välillä reaktio on nopeasti tokaistu ilmeinen väärä vastaus (hyvin vaihtelevalla itsevarmuudella).</p>

<p>Ehkä minä en esittäisi tätä pulmaa, jos se on sellainen joka ratkeaa kahdessa sekunnissa.</p>

<p>Vähiten itsevarmat tapaukset voi lakaista sen alle, että on helpompi miettiä ääneen ja varmistaa että on ymmärtänyt tehtävän oikein. On kuitenkin tapauksia, joissa mielen teorian hyödyntäminen on jäänyt vähemmälle.</p>

<p>Sattumoisin reflektointikykyä mittaavissa testeissä esiintyykin kysymyksiä, joissa nopea intuitiivinen vastaus on väärä. Tunnetuin lienee “Pallo ja maila maksavat yhteensä 1,10 euroa. Maila maksaa euron enemmän kuin pallo. Paljonko pallo maksaa?”. (Se, että <a href="https://www.sciencedirect.com/science/article/pii/S0010027723000148?">merkittävä osuus</a> ihmisistä vastaa tähän kysymyksiin väärin, on <a href="https://ollij.fi/epi/mihin_matematiikkaa">taas yksi palovaroitin</a>.)</p>

<p>Toisen tyyppisiä esimerkkejä keskustelutilanteista:</p>

<ul>
  <li>Kerron jostakin kuulemastani ideasta, sanotaan <a href="https://ollij.fi/epi/symmetrian_rikkominen">ennustusmarkkinoista</a>. Joku vastaa, että sittenhän joku voi vaikuttaa ennustettavaan asiaan (vaikkapa vaalien voittajaan).</li>
  <li>Sanon, etten pidä lukuteorian tutkimusta kovin hyödyllisenä. Minulle vastataan, että lukuteoriallahan on sovelluksia esimerkiksi kryptografiaan ja että perustutkimus on tärkeää.</li>
  <li>Valmistuttuaan kandidaatiksi tuttuni päätti siirtyä opinnoista muihin asioihin. Tämän noustessa keskustelussa esiin hän sai usein kommentteja siitä, kuinka Kouluttautuminen Kannattaa Aina ja kuinka tutkinnot ovat hyödyllisiä työnhaussa.</li>
</ul>

<p>Joissakin tapauksissa reaktiot ovat järkeviä. Esimerkiksi ennustusmarkkinoiden tapauksessa on minusta hyvä, että ihmiset jakavat mieleensä tulevia ajatuksia. Olen itsekin puolustanut <a href="https://ollij.fi/epi/ilmeiset_ohjeet">ilmeisten ohjeiden ja väitteiden</a> esittämistä. Tämä ei ole se, mitä kritisoin.</p>

<p>Se, mitä kritisoin, on kun nämä ajatukset esitetään muodossa “hahaa, löysin kriittisen ongelman, minkä vuoksi ennustusmarkkinat ovat käyttökelvottomia – et ole varmaankaan miettinyt tätä!”, vaikka… oikeastaan olen miettinyt tätä. Se on juuri se yleisin vasta-argumentti mitä ihmiset esittää ideasta kuullessaan, juuri se, minkä keksii muutaman sekunnin mietinnällä.</p>

<p>Liioittelen vähän (ja tässä on vaihtelua ihmisten välillä). Joka tapauksessa olen käynyt lukuteoria-kryptografia-dialogin ainakin kolmesti niin, että toinen ihminen <em>tietää</em> minun tehneeni väitöskirjan lukuteoriasta. Olen joskus saattanut kuulla, että lukuteorialla tosiaan on sovelluksia kryptografiaan. Ei myöskään ole ensimmäinen kerta, kun kuulen perustutkimuksen tärkeydestä.</p>

<p>Pointti ei ole se, että ihmisten pitäisi ääneen sanoa “mutta sinä varmaan olet miettinyt tätä asiaa aiemmin” ja nöyrtyä toisen edessä, vaan että <em>ajattelisi</em> asiaa, että <em>kävisi mielessä</em> hypoteesi “toinen on miettinyt asiaa aiemmin”. (En myöskään sano, että sinun tulisi <em>olettaa</em> toisen miettineen ilmeiset ajatukset ja vastakkaiset näkökulmat läpi – yksi pointeistani nimenomaan on, että ihmiset eivät luonnostaan ole reflektiokyvyn mestareita.)</p>

<p>Miksi tällä on väliä? Tällä päästäisiin helpommin <em>oikeisiin keskusteluihin</em>. Sen sijaan, että luetellaan aiheesta helposti mieleen tulevia ajatuksia (“kouluttautuminen kannattaa aina”) voidaan <em>puhua toiselle ihmiselle</em>. Mitä hän ajattelee? Mitä kokemuksia ja tietoa hänellä on? Miksi hän uskoo mitä uskoo? Ymmärränkö hänen näkemystään?</p>

<p>Hyötyjä on myös vähemmän vakavissa aiheissa – silloin, kun tavoite on vain jutella mukavia. Keskustelu on nimittäin mukavampaa, jos samaa keskustelua ei ole käynyt jo muutamaa kertaa aiemmin.</p>

<p>Kerran keskustelin jonkun kanssa aiheesta, josta olimme eri mieltä. Hän käytti suuren osan ajasta puhuakseen siitä, kuinka ihmiset, joilla on <a href="https://ollij.fi/epi/sumuiset_ajatukset">hieman samankaltaisia</a> uskomuksia kuin minulla, ovat tietämättömiä, yli-itsevarmoja, eivät muuta näkemyksiään ja niin edelleen. Olin samaa mieltä, että tällaisia ihmisiä <a href="https://ollij.fi/epi/leveat_jakaumat">on olemassa</a>. Olimme myös samaa mieltä siitä, että en ole tällainen “tyypillinen” tämäntyyppisiä uskomuksia omaava ihminen. Hän sanoi myös, ettei hänen pointtina ole se, että minä olisin sellainen. (Minulle jäi epäselväksi, mikä siinä sitten oli pointtina.) Siitä huolimatta suuri osa ajasta kului näiden käsittelyyn.</p>

<p>Tämä ei tuntunut kovin mukavalta tai produktiiviselta. Me olisimme voineet puhua, tiedätkö, ihminen toiselle, ja käsitellä itse asiaa. Sen sijaan, että puhumme ristiin ja kritisoimme tyypillisiä tuontyyppisten uskomusten omaavia. Huomautan, että “on olemassa tyhmiä ihmisiä, jotka ovat tuota mieltä” on varsin <a href="https://ollij.fi/epi/symmetrian_rikkominen">yleispätevä vasta-argumentti</a>. Ja olenko koskaan puhunut siitä, että ihmiset keskittyvät liikaa <a href="https://ollij.fi/epi/helpot_maalitaulut">helppoihin maalitauluihin</a>?</p>

<p>Ennen pitkää toki käsittelimme itse aihetta, päädyimme ymmärtämään toistemme näkemyksiä paremmin ja lopulta toinen meistä muutti näkemyksiänsä. Keskustelulla oli hyvätkin hetkensä – ne alkoivat siinä kohtaa, kun osallisena oli kaksi osapuolta, ei enempää eikä vähempää.</p>

  </div>

</article>

      </div>
    </main><footer class="site-footer h-card">
  <data class="u-url" href="/"></data>

  <div class="wrapper">

    <h2 class="footer-heading">Otsikko</h2>

    <div class="footer-col-wrapper">
      <div class="footer-col footer-col-1">
        <ul class="contact-list">
          <li class="p-name">{&quot;name&quot;=&gt;&quot;Olli Järviniemi&quot;}</li></ul>
      </div>

      <div class="footer-col footer-col-2"><ul class="social-media-list"></ul>
</div>

      <div class="footer-col footer-col-3">
        <p>Kuvaus
</p>
      </div>
    </div>

  </div>

</footer>
</body>

</html>
