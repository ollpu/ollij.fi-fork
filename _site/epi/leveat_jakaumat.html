<!DOCTYPE html>
<html lang="en"><head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1"><!-- Begin Jekyll SEO tag v2.8.0 -->
<title>Jakaumat ovat leveitä | ollij.fi</title>
<meta name="generator" content="Jekyll v3.9.3" />
<meta property="og:title" content="Jakaumat ovat leveitä" />
<meta property="og:locale" content="en_US" />
<link rel="canonical" href="http://localhost:4000/epi/leveat_jakaumat.html" />
<meta property="og:url" content="http://localhost:4000/epi/leveat_jakaumat.html" />
<meta property="og:site_name" content="ollij.fi" />
<meta property="og:type" content="website" />
<meta name="twitter:card" content="summary" />
<meta property="twitter:title" content="Jakaumat ovat leveitä" />
<script type="application/ld+json">
{"@context":"https://schema.org","@type":"WebPage","headline":"Jakaumat ovat leveitä","url":"http://localhost:4000/epi/leveat_jakaumat.html"}</script>
<!-- End Jekyll SEO tag -->
<link rel="stylesheet" href="/assets/css/style.css"><link type="application/atom+xml" rel="alternate" href="http://localhost:4000/feed.xml" title="ollij.fi" />
</head>
<body><header class="site-header">

  <div class="wrapper"><a class="site-title" rel="author" href="/">ollij.fi</a><nav class="site-nav">
        <input type="checkbox" id="nav-trigger" class="nav-trigger" />
        <label for="nav-trigger">
          <span class="menu-icon">
            <svg viewBox="0 0 18 15" width="18px" height="15px">
              <path d="M18,1.484c0,0.82-0.665,1.484-1.484,1.484H1.484C0.665,2.969,0,2.304,0,1.484l0,0C0,0.665,0.665,0,1.484,0 h15.032C17.335,0,18,0.665,18,1.484L18,1.484z M18,7.516C18,8.335,17.335,9,16.516,9H1.484C0.665,9,0,8.335,0,7.516l0,0 c0-0.82,0.665-1.484,1.484-1.484h15.032C17.335,6.031,18,6.696,18,7.516L18,7.516z M18,13.516C18,14.335,17.335,15,16.516,15H1.484 C0.665,15,0,14.335,0,13.516l0,0c0-0.82,0.665-1.483,1.484-1.483h15.032C17.335,12.031,18,12.695,18,13.516L18,13.516z"/>
            </svg>
          </span>
        </label>

        <div class="trigger"></div>
      </nav></div>
</header>
<main class="page-content" aria-label="Content">
      <div class="wrapper">
        <article class="post">

  <header class="post-header">
    <h1 class="post-title">Jakaumat ovat leveitä</h1>
  </header>

  <div class="post-content">
    <p>Ihmiset vaihtelevat yllättävän paljon erinäisillä mittareilla. Listaan alla esimerkkejä.</p>

<p>Monissa urheilulajeissa parhaimmat ovat <em>todella</em> hyviä verrattuna keskivertohenkilöön tai harrastelijaan. Annan vain pari esimerkkiä:</p>

<ul>
  <li>Maratonin (noin 42 km) maailmanennätys on 2:00:35. En taida tuntea ketään, joka saa juostua edes <em>yhtä</em> kilometriä vastaavaan aikaan (2:51!), tai oikeastaan ketään, joka pääsisi edes lähelle.</li>
  <li>Penkkipunnerruksessa ennätykset ovat, säännöistä riippuen, n. 350-650 kg. Nämä ovat <em>moninkertaisia</em> lukemia kuin mitä itse saan tai mitä lajia enemmän harjoitelleet tuttuni saavat.</li>
</ul>

<p>Maailman parhaimpien ylivoimaisuuden tulee helposti ottaneeksi itsestäänselvyytenä. Minusta on silti yllättävää, kuinka hyviksi lajeissa voi kehittyä. Pelkästään kaveriporukkani juoksunopeuksia tai penkkipunnerrusta katsomalla en päätyisi miettimään “selvästikin maratonmatkan voi juosta pariin tuntiin” tai “kyllähän penkistä nyt ainakin 300 kiloa saa nostettua kun vähän treenaa” – ei olisi selvää, että nämä ovat asioita, joihin <em>ihmiskeho realistisesti kykenee</em>. Laajasti televisoidut urheilukilpailu kuitenkin paljastavat, mihin treenaamisella ja miljardien ihmisten joukosta parhaat poimimalla voi päästä.</p>

<p>Intuitioitaan voi testata katsomalla ihmisten suorituksia harvinaisempien lajien parissa.</p>

<ul>
  <li>Tetris: <a href="https://www.youtube.com/watch?v=_k5tP1v0w-k">https://www.youtube.com/watch?v=_k5tP1v0w-k</a></li>
  <li>Rubikin kuutio: <a href="https://www.youtube.com/watch?v=gh8HX4itF_w">https://www.youtube.com/watch?v=gh8HX4itF_w</a></li>
  <li>Kuppien pinoaminen: <a href="https://www.youtube.com/watch?v=iHGIKs121S8">https://www.youtube.com/watch?v=iHGIKs121S8</a></li>
</ul>

<p>(Taas sama ilmiö: jos kavereiden kesken huviksenne pelaatte tetristä, on porukan “tosi hyvä pelaaja”… aika kaukana siitä, mihin parhaat pystyvät.)</p>

<p>Seuraavaksi esimerkiksi valitsen synestesian. Synestesiassa ihminen assosioi yhden aistin ärsykkeitä toiseen aistiin – esimerkiksi äänillä ja sanoilla on omat värinsä, ja äänen kuullessaan henkilöllä tulee (tahdosta riippumaton) assosiaatio väriin.</p>

<p>Ensireaktioni synestesiasta kuullessani on hyvinkin saattanut olla “mitä ihmettä?”. Tämä ei ole asia, joka näkyy ulospäin. Tämä ei ole asia, jota olisin huomannut itselläni olevan missään määrin. En olisi etukäteen edes <em>osannut keksiä</em>, että joillakin ihmisillä voisi olla synestesia, ennen kuin tästä kerrottiin minulle.</p>

<p>Ja silti synestesia ei ole edes <em>niin</em> harvinainen (käsitykseni on, että sitä esiintyy noin parilla prosentilla – ja tuttavapiirissänikin tätä esiintyy).</p>

<p>Sitä alkaa miettimään, mitä muita vastaavantyyppisiä eroavaisuuksia ihmisten välillä on: sellaisia, mitä ei olisi tullut edes <em>ajatelleeksi</em>, jos niistä ei olisi kuullut, joita ehkä omasta tuttuvapiiristäkin löytyy ja joita ei välttämättä edes itse tiedostaisi omalla kohdallaan. (Synestesiasta puhuttuani olen huomannut, että myös minulla on tietyissä konteksteissa kirjain-väri -assosiaatioita.) Sitä myös miettii, mitä <em>ne harvinaiset</em> ovat.</p>

<p>Ihmisten mentaalisilla ominaisuuksilla on paljon vaihtelua myös arkisemmilla mittareilla. Valitsen esimerkiksi itselleni tutun aiheen: matemaattinen osaaminen. Olen vuosien saatossa saanut kuvaa siitä, kuinka syvälle ihmiskunnan tietämys ulottuu ja minkä tasoisia huippumatemaatikot ovat. Ja… sitä on vaikea kommunikoida, kuinka iso on ero terävimmän huipun ja keskivertohenkilön välillä. Tähän väliin mahtuu niin ikään valtava määrä eri kehitysaskelia, joista monet tuntuvat jo yksinään valtavilta.</p>

<p>(En tarkoita tätä “keskivertohenkilöä” väheksyen, aivan kuten maratonin maailmanennätystä hämmästellessäni tarkoitukseni ei ole väheksyä keskivertohenkilöä, joka ei saa juostua maratonia.)</p>

<p>Uskon ihmisten yleensä aliarvioivan sen, kuinka paljon vaihtelua ihmisten (ja yleisesti asioiden) välillä on. Selkeä syy: monet ominaisuuksista eivät näy ulospäin, jolloin helpommin sortuu “kaikki ovat samanlaisia kuin minä” -ajatusvirheeseen.</p>

<p>Toinen merkittävä syy on kuplautuminen. Heuristiikka “tuttavapiirini antaa representatiivista dataa koskien ihmisiä yleisesti” on yksinkertaisesti epätosi. Esimerkiksi hyvin suuri osa (kaikki?) samanikäiset tuttuni ovat opiskelleet lukiossa ja yliopistossa – tuttuja kun tulee poimittua koulun kautta. Niin ikään lukiovalintani perustui matematiikkapainotukseen ja harrastin matematiikkakilpailuja, mikä <em>saattaa</em> liittyä siihen, että kaveriporukkani on matematiikan suhteen erilainen kuin ihmiset yleisesti.</p>

<p>Välillä poistuessaan erinäisten kuplien ulkopuolelle näen vilauksen siitä, kuinka leveitä jakaumat ovat ja saan muistutuksen, että tosiaan kaikki eivät ole samanlaisia kuin minä tai tuttuni. Silloin, kun tapaan ihmisiä, jotka eivät olekaan käyneet lukiota ja menneet suoraan yliopistoon opiskelemaan. Silloin, kun käyn tapaamassa isoisääni. Silloin, kun joku on käyttänyt paljon aikaa ja tietää paljon jostakin, mitä minä en ole oikeastaan ajatellut aiemmin.</p>

<p>Juuri jakaumien leveyden vuoksi väitteet koskien <em>kaikkia</em> ihmisiä ovat epätosia, ja oikeastaan ne ovat epätosia koskien merkityksellistä osaa väestöstä. Tietysti kaikki osaavat lukea – kun siis unohdetaan riittävän nuoret ihmiset, tai riittävän vanhat, tai näkövammaiset, tai jotka kehityksellisen vaikeuden vuoksi eivät kykene lukemaan, tai joita ei erityisesti kiinnosta lukeminen ja jotka eivät kouluttaudu pitkälle ja jotka eivät arjessaan niin lue, tai jotka muista minulle tuntemattomista syistä eivät osaa tai kykene lukemaan. Ja tietysti “kaikki” tarkoittaa ihmisiä Suomessa. Siis nykypäivänä. (Ja tietysti lukutaito on <a href="/epi/binaarinen_jakauma">binäärinen ominaisuus</a>, joka joko on tai ei ole.)</p>

<p>Ja etsimällä asiaa netistä löydän <a href="https://www.oph.fi/fi/uutiset/2021/suomalaisten-lukutaidon-vahvistamiseksi-etsitaan-ratkaisuja-kansallisessa-yhteistyossa">Opetushallituksen tiedotteen</a>, jossa kirjoitetaan “Vuoden 2018 Pisa-tulosten mukaan jo lähes 14 prosentilla suomalaisnuorista on riittämätön lukutaito arjen tilanteissa selviämiseen.” ja “Myös monella [suomalaisella] aikuisella on heikko lukutaito: kansainvälisen PIAAC-tutkimuksen mukaan vuonna 2012 noin 11 prosentilla 16–65-vuotiaista aikuisista oli suuria puutteita lukutaidossa.”</p>

<p>Nuorempana olin toistuvasti yllättynyt tämäntyyppisistä tilastoista. Sen jälkeen olen paremmin sisäistänyt sanonnan “jos olet toistuvasti yllättynyt, älä ole niin yllättynyt” ja kuinka ihmisen ja hänen tuttujensa ominaisuudet eivät todellakaan ole riippumattomia toisistaan ja kuinka, kyllä, ihmiset todella ovat erilaisia.</p>

<p>Kaikki mitä näet ei ole kaikki mitä on. Kenties kaikki kaverisi osaavat lukea ja kenties kukaan tuttusi ei nosta sataa kiloa penkistä. Siitä huolimatta jakaumilla on pitkät hännät.</p>

  </div>

</article>

      </div>
    </main><footer class="site-footer h-card">
  <data class="u-url" href="/"></data>

  <div class="wrapper">

    <div class="footer-col-wrapper">
      <div class="footer-col">
      </div>
      <div class="footer-col">
        <p></p>
      </div>
    </div>

    <div class="social-links"><ul class="social-media-list"></ul>
</div>

  </div>

</footer>
</body>

</html>
