<!DOCTYPE html>
<html lang="en"><head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1"><!-- Begin Jekyll SEO tag v2.8.0 -->
<title>Yhden muuttujan mallit | ollij.fi</title>
<meta name="generator" content="Jekyll v3.9.3" />
<meta property="og:title" content="Yhden muuttujan mallit" />
<meta property="og:locale" content="en_US" />
<link rel="canonical" href="http://localhost:4000/epi/yksi_muuttuja.html" />
<meta property="og:url" content="http://localhost:4000/epi/yksi_muuttuja.html" />
<meta property="og:site_name" content="ollij.fi" />
<meta property="og:type" content="website" />
<meta name="twitter:card" content="summary" />
<meta property="twitter:title" content="Yhden muuttujan mallit" />
<script type="application/ld+json">
{"@context":"https://schema.org","@type":"WebPage","headline":"Yhden muuttujan mallit","url":"http://localhost:4000/epi/yksi_muuttuja.html"}</script>
<!-- End Jekyll SEO tag -->
<link rel="stylesheet" href="/assets/css/style.css"><link type="application/atom+xml" rel="alternate" href="http://localhost:4000/feed.xml" title="ollij.fi" />
</head>
<body><header class="site-header">

  <div class="wrapper"><a class="site-title" rel="author" href="/">ollij.fi</a><nav class="site-nav">
        <input type="checkbox" id="nav-trigger" class="nav-trigger" />
        <label for="nav-trigger">
          <span class="menu-icon">
            <svg viewBox="0 0 18 15" width="18px" height="15px">
              <path d="M18,1.484c0,0.82-0.665,1.484-1.484,1.484H1.484C0.665,2.969,0,2.304,0,1.484l0,0C0,0.665,0.665,0,1.484,0 h15.032C17.335,0,18,0.665,18,1.484L18,1.484z M18,7.516C18,8.335,17.335,9,16.516,9H1.484C0.665,9,0,8.335,0,7.516l0,0 c0-0.82,0.665-1.484,1.484-1.484h15.032C17.335,6.031,18,6.696,18,7.516L18,7.516z M18,13.516C18,14.335,17.335,15,16.516,15H1.484 C0.665,15,0,14.335,0,13.516l0,0c0-0.82,0.665-1.483,1.484-1.483h15.032C17.335,12.031,18,12.695,18,13.516L18,13.516z"/>
            </svg>
          </span>
        </label>

        <div class="trigger"></div>
      </nav></div>
</header>
<main class="page-content" aria-label="Content">
      <div class="wrapper">
        <article class="post">

  <header class="post-header">
    <h1 class="post-title">Yhden muuttujan mallit</h1>
  </header>

  <div class="post-content">
    <p>Jotkin asiat ovat yksinkertaisia ja niihin löytyy siistit vastaukset. Kysymykseen “miksi Kuu kiertää Maata?” voi vastata hyvin puhumalla painovoimasta Maan ja Kuun välillä. Kyllä, <em>teknisesti</em> liikeratoihin vaikuttaa muidenkin kappaleiden aiheuttama painovoima (kuten Auringon, muiden planeettojen tai sinun vasemman jalan sukka). Käytännössä? Näiden tekijöiden vaikutus on kuitenkin toissijainen. Kuu edelleen kiertäisi Maata, vaikka sukkasi yhtäkkiä katoaisi.</p>

<p>Jotkin asiat ovat monimutkaisempia ja niihin ei löydy niin siistejä vastauksia. Minkä vuoksi jotkut ihmiset elävät pidempään kuin toiset? Aiempaan kysymykseen löytyi hyvä yhden sanan vastaus (“painovoima”), mutta tähän en sellaista usko löytyvän. Varsinkin, jos poissuljetaan vastaukset kuten “elämäntavat” tai “geenit” tai “sattuma”, jotka eivät ole oikeita <em>selityksiä</em> ilmiön taustalla, vaan parhaimmillaan vinkkejä vastauksen olinpaikasta ja pahimmillaan hämäystä. (“Sattuma” on vain <em>omaa</em> tietämättömyyttä ja <a href="/epi/probabilistinen_ajattelu">uskomusten epävarmuutta</a>, sitä mitä ei <em>itse</em> osaa mallintaa, ei <em>asian itsensä</em> ominaisuus. Mitä vähemmän tietää, sitä useampi asia vaikuttaa “satunnaisilta”.)</p>

<p>Tästä huolimatta välillä kuulee tarjottavan siistejä yksinkertaisia vastauksia monimutkaisiin kysymyksiin. Miksi Suomi on maailman onnellisin maa? Korkean verotuksen takia tietysti.</p>

<p>Eli ratkaisu on vastata kaikkeen “ei ole mitään yksinkertaisia vastauksia, tähän asiaan vaikuttaa monet tekijät” ja väheksyä naiiveja yksinkertaisia selityksiä? Ei tietenkään. Olen <a href="/epi/matala_informaatio">varoittanut</a> juuri tästä virheestä. Jotkin asiat <em>ovat</em> yksinkertaisia. “Painovoima” on minusta edelleen mainio vastaus kysymykseen “miksi Kuu kiertää Maata?”. Vasemman jalan sukkien esiintuominen on vain häiritsevää kohinaa, ei oikeasti relevantti huomio.</p>

<p>Ja monimutkaisiakin asioita voi yrittää mallintaa yksinkertaisesti. Terveys ja kunto ovat monimutkaisia asioita, mutta silti yhden muuttujan malli “liikunta on hyvästä” <em>on</em> monesti hyödyllinen. Tietenkään tämä ei ole <em>kaikille</em>, siis <em>joka ikiselle ihmiselle maailmassa</em>, hyvä ohje – <a href="/epi/leveat_jakaumat">jakaumat ovat leveitä</a>.  “On olemassa ihmisiä, joiden ei kannata harrastaa enemmän liikuntaa” on <a href="/epi/matala_informaatio">matalan informaation väite</a>. Mutta silti.</p>

<p>Oleellista on valita tämä yksittäinen muuttuja tarkkaan. Jotkin asiat vaikuttavat enemmän, jotkin vähemmän (ja jotkin negatiivisesti). Jos on pakko valita lyhyt vastaus kysymykseen “miten parantaa terveyttään?”, “harrasta enemmän liikuntaa” on parhaimpia, joita keksin, ja parempi kuin sekalaiset niksit kuten “syö enemmän parsakaalia”.</p>

<p>Tämä on kohta, jossa mielestäni useimmiten mennään pieleen ja jolloin mietin fraasia “yhden muuttujan malli”: Valitaan vain jokin yksittäinen muuttuja ja pohditaan, vaikuttaako se alkuperäiseen asiaan positiivisesti vai negatiivisesti. Vaikka tämän analyysin tekisi hyvin (ja esimerkiksi ei sekoita korrelaatiota kausaatioon), niin vain harva muuttuja on oikeasti keskeinen ja lopputulos on siten miltei hyödytön.</p>

<p>Toimintamallin “C-vitamiini on hyväksi. Alan ostamaan ruokia, joissa on paljon C-vitamiinia, jolloin terveyteni paranee” hyvyys riipuu siitä, kuinka totuudenmukainen uskomus “C-vitamiini on hyväksi” on. Sinulla on C-vitamiinin puutos? Hyvä suunnitelma. Sinulle vain jotenkin tuli mieleen C-vitamiini? Miettisin uudestaan, löytyykö keskeisempiä muuttujia.</p>

<p>Mahdollisia hypoteeseja koskien keskeisimpiä muuttujia on paljon – saisin lueteltua useita satoja terveyteen vaikuttavia tekijöitä, jos yksittäiset vitamiinit kelpaavat vastauksiksi – ja niistä parhaimpien löytäminen vaatii <a href="/epi/uskomusten_muutos">evidenssiä</a>. Mikä tekee juuri tästä keskeisen tekijän? Mikä <a href="/epi/symmetrian_rikkominen">rikkoo symmetrian</a> sen ja muiden välillä? Oletko <a href="/epi/kvantifiointi">kvantifioinut</a> vaikutuksia? Välillä vastaan tulee myös vaihtokauppoja – selvä, muutos on tämän muuttujan kannalta hyvä, mutta entä muiden muuttujien kannalta?</p>

<p>Esimerkki: Minulla on kotonani hyvin kirkas valaistus. Pari kertaa vieraani ovat ihmetelleet, että eikö se maksa paljon (tai puhuneet, kuinka valoja ei kannata pitää turhaan päällä). Todellisuudessa se maksaa hyvin vähän (ihmiset vaikuttavat <a href="/epi/kvantifiointi">yliarvioivan</a> sähkön hintaa). Sen sijaan olen todennut hyvän valaistuksen vaikutuksen yleiseen mielialaan ja virkeyteen keskeisemmäksi tekijäksi, Suomessa kun on pimeää talvella ja kaamosmasennus on ilmiö. Pidän valaistuksen vähentämistä koskevia sähkönsäästövinkkejä haitallisina yhden muuttujan malleina.</p>

<p>Ja aina yksittäistä kriittistä tekijää ei ole tai sellaista on haastava määrittää. En tiedä, miksi juuri Suomi on monesti maailman onnellisin maa. Keksin kyllä monia <em>arvauksia</em>, useita <em>hypoteeseja</em> – ja aiheesta keskustellessa luultavasti osaisin rakentaa uskottavan kuuloisia narratiiveja näiden ympärille – mutta en oikeasti <em>tiedä</em>. (Epäilen myös, että syistä puhuttaessa tulee herkästi keksittyä viihdyttäviä tai fiksun kuuloisia selityksiä, jotka tulevat <a href="https://en.wikipedia.org/wiki/Availability_heuristic">helposti mieleen</a>, ja kyse on vähemmän totuudenmukaisten mallien rakentamisesta.)</p>

<p>Välillä asiat ovat vaikeita ja niistä ei saa muodostettua totuudenmukaisia uskomuksia. Tällöin voi silti olla vähemmän väärässä tiedostamalla, että nyt on monimutkainen tilanne, olla vähemmän itsevarma hypoteeseistaan ja yrittää ottaa useampia tekijöitä huomioon. Siis sen sijaan, että juuttuu omaan lempimuuttujaansa ja siihen pohjautuvaan yhden muuttujan malliin.</p>

  </div>

</article>

      </div>
    </main><footer class="site-footer h-card">
  <data class="u-url" href="/"></data>

  <div class="wrapper">

    <div class="footer-col-wrapper">
      <div class="footer-col">
      </div>
      <div class="footer-col">
        <p></p>
      </div>
    </div>

    <div class="social-links"><ul class="social-media-list"></ul>
</div>

  </div>

</footer>
</body>

</html>
