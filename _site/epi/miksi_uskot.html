<!DOCTYPE html>
<html lang="en"><head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1"><!-- Begin Jekyll SEO tag v2.8.0 -->
<title>Miksi uskot mitä uskot? | ollij.fi</title>
<meta name="generator" content="Jekyll v3.9.3" />
<meta property="og:title" content="Miksi uskot mitä uskot?" />
<meta property="og:locale" content="en_US" />
<link rel="canonical" href="http://localhost:4000/epi/miksi_uskot.html" />
<meta property="og:url" content="http://localhost:4000/epi/miksi_uskot.html" />
<meta property="og:site_name" content="ollij.fi" />
<meta property="og:type" content="website" />
<meta name="twitter:card" content="summary" />
<meta property="twitter:title" content="Miksi uskot mitä uskot?" />
<script type="application/ld+json">
{"@context":"https://schema.org","@type":"WebPage","headline":"Miksi uskot mitä uskot?","url":"http://localhost:4000/epi/miksi_uskot.html"}</script>
<!-- End Jekyll SEO tag -->
<link rel="stylesheet" href="/assets/css/style.css"><link type="application/atom+xml" rel="alternate" href="http://localhost:4000/feed.xml" title="ollij.fi" />
</head>
<body><header class="site-header">

  <div class="wrapper"><a class="site-title" rel="author" href="/">ollij.fi</a><nav class="site-nav">
        <input type="checkbox" id="nav-trigger" class="nav-trigger" />
        <label for="nav-trigger">
          <span class="menu-icon">
            <svg viewBox="0 0 18 15" width="18px" height="15px">
              <path d="M18,1.484c0,0.82-0.665,1.484-1.484,1.484H1.484C0.665,2.969,0,2.304,0,1.484l0,0C0,0.665,0.665,0,1.484,0 h15.032C17.335,0,18,0.665,18,1.484L18,1.484z M18,7.516C18,8.335,17.335,9,16.516,9H1.484C0.665,9,0,8.335,0,7.516l0,0 c0-0.82,0.665-1.484,1.484-1.484h15.032C17.335,6.031,18,6.696,18,7.516L18,7.516z M18,13.516C18,14.335,17.335,15,16.516,15H1.484 C0.665,15,0,14.335,0,13.516l0,0c0-0.82,0.665-1.483,1.484-1.483h15.032C17.335,12.031,18,12.695,18,13.516L18,13.516z"/>
            </svg>
          </span>
        </label>

        <div class="trigger"></div>
      </nav></div>
</header>
<main class="page-content" aria-label="Content">
      <div class="wrapper">
        <article class="post">

  <header class="post-header">
    <h1 class="post-title">Miksi uskot mitä uskot?</h1>
  </header>

  <div class="post-content">
    <p>Miksi uskot mitä uskot?</p>

<p>Ihmiset tuppaavat väärinymmärtämään tämän kysymyksen ja ryhtyvät <em>argumentoimaan</em> uskomustensa puolesta, keksimään perusteluja näkemykselleen. Tämä ei ole mitä kysyttiin.</p>

<p>Miksi uskot mitä uskot?</p>

<p>Minkä vuoksi uskomuksesi on se, mikä se on? Minkä pitäisi olla toisin, jotta uskomuksesi olisi toinen? Miten olet päätynyt uskomukseesi?</p>

<p>Uskomus on täsmälleen niin hyvä kuin syyt, joiden takia siihen on päädytty. Siinä kohtaa kun uskomus muodostuu, niin mitkään myöhemmin keksityt perustelut eivät enää muuta sen hyvyyttä. Väite on jo valittu ja se on joko tosi tai epätosi.</p>

<p>Jälkikäteen perustelujen generoiminen tunnetaan nimellä <em>rationalisointi</em>, eikä sillä ole mitään tekemistä totuudenmukaisten uskomusten kanssa (hämäävästä nimestään huolimatta).</p>

<p>Korjaan, on: se estää niiden muodostamista.</p>

<p>Jos esimerkiksi päädyt uskomaan väitteeseen siksi, että asiantuntija sanoi näin, kysymykseen “miksi uskot mitä uskot?” oikea reaktio on “asiantuntija sanoi näin” eikä keksimäsi perustelut väitteelle.</p>

<p>Mitä käy, jos nämä perustelut osoittautuvatkin huonoiksi? Muuttuuko uskomuksesi? Eipä taida: nämä perustelut olivat vain jotain mitä sinulle tuli mieleen, mutta se asiantuntija kyllä tuntuu tietävän asiasta. Hänellä varmaankin on muita syitä, mitä minä en tiedä.</p>

<p>Kuvittele tilanne toisesta näkökulmasta: Henkilö sanoo uskovansa johonkin. Kysyt miksi. Hän esittää perusteluja. Nämä perustelut ovat huonoja, ja selität tämän hänelle. Hän myöntää, että perustelut olivat huonoja. Siitä huolimatta hänen uskomuksena ei muutu!</p>

<p>Eikä ihme: keskustelu on ollut täysin irrallinen niistä syistä, miksi toinen osapuoli oikeasti uskoo mitä uskoo.</p>

<p>Sama periaate koskee omien uskomusten reflektointia. Jos epäröit uskomustasi, uudelleenmieti syyt, jonka takia uskot siihen (eikä niin, että listaat argumentteja puolesta ja vastaan).</p>

<p>Esimerkki: Minä uskon ilmastonmuutokseen. Minulla on pinnallinen käsitys siitä, mihin lämpeneminen perustuu. Jos joku kysyy minulta, miksi uskon ilmastonmuutokseen, oikeasta vastauksessa kuitenkin vain <em>osa</em> koskee itse fysikaalista mekanismia. Nimittäin vaikka uskomukseni koskien tätä osoitettaisiin virheellisiksi (mikä on ihan mahdollista), minä silti uskoisin ilmastonmuutokseen. Miksi? Mistä uskoni oikein kumpuaa?</p>

<p>Vastaus on aika monimutkainen, mutta lyhyt versio: “Tiedeyhteisö ja ihmiset joihin luotan ovat tätä mieltä, esitetty fysikaalinen mekanismi vaikuttaa järkevältä, ilmaston lämpötilasta kerätty data tukee väitettä”. (Historiallisesti olen päätynyt uskomukseeni varmaankin sen kautta, että opettajani ovat sanoneet näin, mutta tämä ei ole enää nykyään keskeinen syy uskomukselleni.)</p>

<p>Ja nyt kun on selvempää, millasilla pilareilla uskomukseni lepää, huomaa myös, mikä saisi minut epäröimään uskomustani: se että vähintään yksi pilari horjuu tai kaatuu.</p>

<p>Toinen esimerkki: Kirjoittaessani tekstiä “<a href="/epi/kvantifiointi">Kvantifiointi</a>” yritin keksiä tilanteita, joissa ihmisten kvantifioinnissa on ollut puutteita. Tovin mietittyäni en keksinyt siistejä esimerkkejä tekstiä varten.</p>

<p>“Hmm, ilmeisesti minä kuitenkin uskon ihmisten kvantifioinnin olevan heikkoa, vaikken keksikään pitkää listaa esimerkkejä.”</p>

<p>“…joten ehkä syyt uskomukselleni ovat jotain muuta kuin ne hypoteettiset esimerkit, joita en keksi.”</p>

<p>“…joten ehkä voisin vain kertoa suoraan oikeat syyt uskomukselleni.”</p>

<p>Toisaalta tekstin ja uskomusteni taustalla <em>on</em> oikean elämän esimerkkejä, joita vain on kontekstisidonnaisuuden vuoksi vaikea käyttää tekstissä (ja joista suuren osan unohdan nopeasti). Uskomustensa syitä on usein vaikea kommunikoida.</p>

<hr />

<p>Varsin tyypillinen lähestymistapa epistemisten erimielisyyksien käsittelyyn on Väittely. Ihmiset esittävät perusteluja näkemyksilleen. Paremmat perustelut esittänyt ja Vastustajan argumentit kumoava on Voittaja.</p>

<p>Tämä on surkea tapa.</p>

<p>“No mutta eihän keskustelut oikeasti näytä tuolta”, kuuluu vastalause.</p>

<p>Hyvä on, arkielämässä ei juuri tule tehtyä iso-v Väittelyitä, joilla on virallinen voittaja. Näkisin keskustelujen silti olevan aivan liian usein pieni-v väittelyitä. Ihmisten <em>asenne</em> on se, että tulee esittää mahdollisimman hyvät perustelut. <em>Suhtaudutaan</em> toiseen niin, että hän on vastakkaisella puolella. <em>Kognitiiviset prosessit</em> keskustelun aikana näyttävät samoilta kuin Väittelyissä.</p>

<p>Mikä on refleksinomainen reaktiosi, kun keskustelukumppasi esittää perustelun näkemykselleen? Pyritä kumoamaan se? Keksimään itse parempi omalle kannalle? Kyse on oleellisten tekijöiden kannalta väittely, kutsui sitä miksi kutsui. Pohditko, kuinka validi se on, ja vasta sitten vastaat? Parempi.</p>

<p>Yritätkö generoida perusteluja näkemyksellesi? Pyritkö osoittamaan vastustajan vääräksi? Taas, väittely.</p>

<p>Mietitkö, miksi uskot mitä uskot? Yritätkö ymmärtää, miksi toinen uskoo mitä uskoo? Hyvä. Keksit tavan saada relevanttia informaatiota koskien erimielisyyttä? Erittäin hyvä.</p>

<p>Perusteluja saa tietysti esittää silloin, kun ne oikeasti ovat relevantteja omien uskomusten kannalta. Kaikki perustelut eivät ole tällaisia. Välillä perusteluja esitetään sen takia, että ne ovat omalla puolella. Välillä esitetään epävalideja argumentteja, koska ne kuulostavat vakuuttavilta. Välillä sanotaan jotakin, mikä on enemmänkin retorinen keino kuin varsinainen perustelu tai väite.</p>

<p>Omakohtaisen kokemuksen ja pohdinnan lisäksi uskomukseni koskien väittelyiden huonoutta perustuvat tutkimukseen “<a href="https://www.econstor.eu/bitstream/10419/57496/1/636807460.pdf">Role induced bias in court: An experimental analysis</a>”, jossa kokeeseen osallistuneille arvottiin puolustajan tai syyttäjän roolit. Ja miten kävi? “We show that assuming the role of a defense counsel or prosecutor leads to role induced bias even if people are highly motivated to give unbiased judgments.” Tulkitsen tämän niin, että väitteleminen on herkästi <em>vahingollista</em>, käynnistäen haitallisia kognitiivisia prosesseja.</p>

<p>Hmm, no ei. Minä huijasin. Tämä ei ole oikea syy uskomukselleni.</p>

<p>Uskomukseni väittelyiden haitallisuuteen perustuvat laajemmin kaikkeen siihen, mitä tiedän kognitiivisesta psykologiasta. Lukemalla kymmenen tai sata esimerkkiä ihmisten kognition epätäydellisyyksistä saa <em>yleisen</em> mallin, minkä seurauksena tämän <em>yksittäisen</em> tutkimuksen tulokset ovat jotakuinkin mitä odottaisi. Mutta epämääräisesti “kognitiivisesta psykologiasta” ja “yleisestä mallista” puhuminen ei väittelytilanteessa kuulosta kovin vakuuttavalta, toisin kuin aiheeseen liittyvän tutkimustuloksen esittäminen.</p>

<p>Eli tämä tutkimus on pikemminkin <em>edustava esimerkki</em> sellaisista asioista, joiden vuoksi uskon mitä uskon. Se ei ole kirjaimellisesti syy uskomukselleni – en ollut lukenut tutkimusta ennen tätä tekstiä kirjoitettuani (vaikkakin muistin lukeneeni jotakin tämän tyyppistä). Sanottuani tämän ääneen en koe toimintaani mitenkään epärehellisenä tai rationalisoivani johtopäätöksiäni. Sen sijaan olen (toivottavasti) saanut välitettyä kuvaa uskomusteni syylle varsin tehokkaalla tavalla (ja samalla kertonut kiinnostavasta tutkimuksesta aiheeseen liittyen): uskomukseni perustuvat <em>tämän tyyppisiin</em> asioihin.</p>

<p>Lisäksi uutta informaatiota saa tietysti etsiä eikä se tarkoita, että rationalisoi johtopäätöstään tai yrittää puolueellisesti etsiä perusteluja. Oleellista on kyetä muuttamaan uskomuksiaan silloin, jos vaikkapa vastaan tullut tutkimus antaakin eri tuloksia kuin odottaisi. Olisin ollut yllättynyt, jos tutkimus olisi saanut vastakkaisia tuloksia. Se ei suoraan olisi muuttanut näkemystäni väittelyistä päälaelleen – minulla on muitakin syitä uskomuksilleni – mutta olisin uudelleenmiettinyt joitakin asioita ja ollut hieman vähemmän varma aiemmista uskomuksistani.</p>

<hr />

<p>Kysymys “Miksi uskon mitä uskon?” on hyvä työkalu, jonka avulla keskustelut suppenevat paremmin kohti totuutta.</p>

<p>Asennoituminen keskusteluun on <em>kevyempää</em>. Minun ei tarvitse puolustella nykyisiäni uskomuksiani ja sitoutua niihin tunnetasolla. Tavoitteeni ei ole vakuuttaa muita. Voin vain kertoa, miksi uskon mitä uskon. Toinen voi sitten arvioida, ovatko nämä hyviä syitä.</p>

<p>Keskustelussa ihmisten ei tarvitse asettua vastakkain, vaan he voivat tehdä yhteistyötä totuutta kohti pääsemiseksi. Olemme eri mieltä – mistä se johtuu? Mitä sinä tarkalleen uskot ja miksi uskot niin? Entä minä? Kritiikki <em>uskomuksiani</em> kohtaan ei ole kritiikki <em>minua</em> kohtaan. Se ei ole vastustajan esittämä hyökkäys, jolta minun täytyy puolustautua.</p>

<p>Väärässä oleminen on helpompi huomata ja käsitellä, jos ei ole juuri hetki sitten perustellut hanakasti näkemystään. Virhe on toki virhe ja sen kuuluu johtaa uskomusten muutokseen. Mutta ei muuta. Sen ei pitäisi tuntua siltä, että oma joukkue häviää. Voi vain todeta “hups, olin väärässä”, päivittää uskomuksiaan ja jatkaa eteenpäin.</p>

  </div>

</article>

      </div>
    </main><footer class="site-footer h-card">
  <data class="u-url" href="/"></data>

  <div class="wrapper">

    <div class="footer-col-wrapper">
      <div class="footer-col">
      </div>
      <div class="footer-col">
        <p></p>
      </div>
    </div>

    <div class="social-links"><ul class="social-media-list"></ul>
</div>

  </div>

</footer>
</body>

</html>
