# Miksi todennäköisyydet?

"En ihan ymmärrä. Osaan kyllä intuitiivisella tasolla käsitellä epävarmuutta ja muuttaa uskomuksiani saadessani uutta tietoa, vaikken olekaan miettinyt asioita todennäköisyyksien kautta. Mikä tässä on pointtina? Miksi miettiä todennäköisyyksiä?", kysytään yleisöstä.

Hyvä kysymys!

Vaikka usein todennäköisyyksiä käsitellessä esitetään numeerisia esimerkkejä -- aivan kuten minäkin tein edellisissä [parissa](/epi/probabilistinen_ajattelu) [tekstissä](/epi/uskomusten_muutos) -- eivät nämä ole se keskeisin pointti. Esimerkkien pointti on lähinnä havainnollistaa konsepteja. *Konseptien* pointti on tietysti jotakin ihan muuta kuin "nyt osaat ratkoa laskutehtäviä aiheeseen liittyen". Ne nimittäin antavat valtavasti työkaluja uskomusten ja epävarmuuden käsittelyyn.

"Anna esimerkkejä!"

No jos nyt kerran vaaditte, niin ehkä minä keksin jotakin:

1\. Hyvä uskomus on sellainen, joka on totuudenmukainen -- sellainen, joka vastaa todellisuutta hyvin ja joka antaa parempia ennustuksia kuin muut hypoteesit.

Tämä vaikuttaa minusta ilmeiseltä, mutta olen huomannut joidenkin olevan eri mieltä. Joskus jotkut ajattelevat hyvän uskomuksen olevan sellainen, jonka haluaa olevan totta tai josta seuraa hyviä asioita. Tai sellainen, jolle [keksii vahvoja perusteluja](/epi/miksi_uskot) ja jota pystyy tarpeen tullen puolustamaan. Tai sellainen, joka on mielenkiintoinen, ajatuksia herättävä ja originaali. Tai sellainen, josta muut kaverit ovat samaa mieltä tai jota he pitävät järkevänä uskomuksena. Tai sellainen, joka on [kohtelias](/epi/kohteliaat_tulkinnat) muita ihmisiä kohtaan. Tai sellainen, joka on nöyrä ja vaatimaton. Tai sellainen, joka kuulostaa "normaalilta". Tai sellainen, joka on käytännössä "hyvä meidän joukkue!". Tai...

(Vai eikö "en usko, että onnistut" kuulosta [hieman siltä](/epi/sumuiset_ajatukset), että toinen *toivoo* sinun epäonnistuvan?)

Joskus totuudenmukaiset uskomukset ovat samalla se, minkä haluaa olevan totta. Joskus niille keksii vahvoja perusteluja. Joskus ne ovat ajatuksia herättäviä. Tämä on [tietysti eri asia](/epi/sumuiset_ajatukset) kuin se, että kannattaa uskoa asioita *sen vuoksi*, että haluaa niiden olevan totta tai koska ne ovat kiinnostavia. Kaiken minkä haluaa olevan totta ei ole totta ja kaikki mielenkiintoiset uskomukset eivät ole tosia. Lopullinen mittari on totuudenmukaisuus.

2\. Olet epävarma uskomuksistasi.

...mutta tämäkin tuntuu välillä unohtuvan. Minähän *tiedän* tämän asian. Mielessä ei ole useampaa hypoteesia, vaan ainoastaan se oikea -- tiedäthän, se miten asiat ovat. Kysymystä "entä jos olen väärässä?" ei tule mietittyä itseltään, toiseksi todennäköisintä hypoteesia ei ole mielessä. [Odotusarvojen](/epi/odotusarvo) käsittelyn voi unohtaa kokonaan: ei ne epätodennäköiset asiat kuitenkaan tapahdu.

Ja todella, sinulla voi olla useammalle eri mahdollisuudelle kohtalainen määrä todennäköisyyttä. On muitakin vaihtoehtoja kuin "minä tiedän tämän" tai "en tiedä".

3\. Uskomuksien tulee muuttua uuden (relevantin) informaation myötä.

Lisää itsestäänselvyyksiä. Jatketaan...

4\. Uskomuksilla on pisteytysjärjestelmä. Jos uskomus tai selitys ennustaa todellisuutta hyvin, siihen luotetaan jatkossa enemmän, ja päinvastoin jos se ennustaa huonosti.

"Enemmän" ei kuitenkaan tarkoita samaa kuin "paljon". Minulla voi olla kaksi hypoteesia, joista ensimmäisen todennäköisyys on 99,9% ja toisen 0,1%. Jos tapahtuu jotakin, minkä toinen hypoteesi selittää paremmin kuin ensimmäinen, sen todennäköisyys *kasvaa*, vaikkapa arvoon 0,2%. Todennäköisyys ei ole kuitenkaan *suuri* ja edelleen luotan enemmän ensimmäiseen hypoteesiin.

Tämäkin vaikuttaa minusta ilmeiseltä, mutta välillä tuntuu ihmisten kiistävän, että heidän mielestään "huono" hypoteesi on selittänyt jonkin ilmiön hyvin -- "tämä hypoteesi selitti ilmiön paremmin kuin tuo toinen" kuulostaa hieman samalta kuin "tämä hypoteesi on parempi kuin tuo toinen". Huonompikin vastustajajoukkue voi joskus saada jalkapallossa maalin ja tämän tunnustaminen ei tarkoita, että kokonaisuudessaan oma joukkue on sittenkin huonompi. Mistä tuleekin mieleen:

5\. Hyvin todennäköisillekin hypoteeseille usein löytyy *jotakin* evidenssiä niitä vastaan. Tämän vuoksi tulee tutkia kaikkea evidenssiä ja niiden suuruutta.

(Ei riitä listata kaikkia oman joukkueen tekemiä maaleja ja todeta voittaneensa, vaan pitää laskea myös vastustajan tekemät maalit.)

6\. Hypoteesin todennäköisyyttä ei voi mitata yksinään. Hypoteesien vertailuun ja uskomusten päivittämiseen tarvitaan *vähintään* kaksi hypoteesia. Pisteytyksessä katsotaan sitä, kuinka hyvin hypoteesi selittää ilmiötä *verrattuna muihin hypoteeseihin*.

"Oma hypoteesini selittää tämän hyvin, siispä se on oikeassa" ei ole validia päättelyä -- oleellista on katsoa, kuinka hyvin muut hypoteesit selittävät ilmiön [verrattuna omaan](/epi/uskomusten_muutos). Suoremmin sanottuna: et saa pisteitä ennustaessasi "huomenna Aurinko nousee", jos kaikki muut ennustavat samoin. Tämän pointin heikko ymmärrys vaikuttaa yhdeltä tekijältä ihmisten yleisessä taipumuksessa kasvattaa "omien" hypoteesien todennäköisyyksiä liikaa. Mistä tuleekin mieleen:

7\. Ei ole "omia" tai "muiden" hypoteeseja. Hypoteesit vain ovat, ja ihmisillä on niitä koskevia uskomuksia ja todennäköisyyksiä. Tavoite on muodostaa totuudenmukaiset uskomukset ja saada isot todennäköisyydet oikeille hypoteeseille.

Yleinen harhaluulo "tavoite on saada perusteltua muille, miksi Oma Hypoteesi on oikea" on väärä.

Varmuuden vuoksi selvennän myös, että viittaukseni joukkueisiin on pedagoginen apuväline, jolla luon kontrastia huonojen ja vähemmän huonojen lähestymistapojen välillä. Esimerkki: uskomuksissasi todennäköisyyden tippuminen 90 prosentista 70 prosenttiin ei pitäisi tuntua samalta kuin se, että vastustajajoukkue tekee maalin.

8\. On kaikenkokoisia uskomusten muutoksia. Pienistäkin asioista voi ja kuuluu tehdä pieniä päivityksiä.

Sen sijaan, että sanoo "tämä ei *todista* minun olevan väärässä" tai "kävi vain huono tuuri" tai  "ei vielä näin pienestä määrästä datapisteitä voi sanoa mitään". Joskus uskomukset ovat sellaisia, joihin liittyen löytyy hyvin vahvan evidenssin lähteitä ja asiat ovat helppoja. Joskus, tai itse asiassa aika useinkin, näin ei ole, asiat ovat vaikeita ja pitää pystyä käsittelemään dataa, joka ei "todista" väitettä mihinkään suuntaan.

On myös esitetty, että pienet asiat saa ja kannattaa ottaa suurina päivityksinä, jos ne ovat oman joukkueen puolella ja sivuuttaa, jos ne ovat vastakkaisen joukkueen puolella. Asia ei kuitenkaan ole näin.

9\. Yllättyneisyys vastaa sitä, että uskomuksesi selittivät todellisuuden huonosti. Tämän tulee johtaa uskomusten päivitykseen (ja mitä suurempi yllätys, sitä suurempi päivitys).

Kysymys "Mitä minun olisi pitänyt uskoa, jotta en olisi ollut niin yllättynyt?" auttaa selvittämään, mihin suuntaan uskomuksiaan kannattaa päivittää.

Painotan, että ratkaisuna ei ole jälkiviisaana selittää, kuin tämä oli oikeastaan itsestäänselvää ja täysin ennustettavaa ja kuinka et oikeasti ollut yllättynyt. Yllätyksen kiistäminen ei tee uskomuksistasi totuudenmukaisempia.

10\. Jos olet toistuvasti yllättynyt, älä ole niin yllättynyt.

11\. Jokainen uusi yksityiskohta tiputtaa hypoteesin todennäköisyyttä, vaikka niiden avulla saakin kerrottua "uskottavan", "realistisen kuuloisen" tarinan.

Ihmiset [sekoittavat herkästi](/epi/kohteliaat_tulkinnat) todennäköisyyden *representatiivisuuteen* eli siihen, kuinka hyvin tämä tapaus vaikuttaa vastaavan *tyypillistä* laajemman kategorian esimerkkiä.

(Olen tämän vuoksi hieman kahden vaiheilla, onko sana "todennäköisyys", siis "toden"-"näköisyys", hyvin vai huonosti nimetty. Joka tapauksessa selityksen "uskottavuuden" kuuluisi olla sama kuin sen todennäköisyyden, jonka puolestaan pitäisi vastata todellisuutta tai väitteen totuusarvoa.)

12\. Käytössäsi on tasan 100 prosentin edestä todennäköisyyspalikoita eri vaihtoehdoille jaettavaksi. Todennäköisyyden laittaminen yhdelle skenaariolle on todennäköisyyksien vähentämistä muualta.

Eli ei, et voi antaa kaikille tapahtumille suurta todennäköisyyttä ja myöhemmin todeta, kuinka "minä tiesin tämän koko ajan". Voit tietysti antaa kaikille tuloksille *saman* todennäköisyyden: tämä vastaa tietämättömyyden tilaa. Kunnolliset ennustukset vaativat väärässä olemisen riskin; sen, että uskaltaa uskoa tai sanoa joistakin asioista "tuo on hyvin epätodennäköistä" (tai edes kohtalaisen epätodennäköistä), eikä vain esittää [epämääräisiä ympäripyöreitä väitteitä](/epi/matala_informaatio).

Mistä tuleekin mieleen:

13\. Jos jonkin tuloksen nähdessäsi toteaisit olleesi oikeassa ja todennäköisyys tuolle hypoteesille menisi ylöspäin, tulee jonkin toisen tuloksen nähdessäsi sinun todeta olleesi väärässä ja todennäköisyyden mennä alaspäin.

Tarkka idea periaatteen taustalla on *päivityksen ja vastapäivityksen laki*, toiselta nimeltään *evidenssin säilymislaki*:

Kuvitellaan, että olet 80% varma jostakin väitteestä (vaikkapa [silmäsi jomotuksen syystä](/epi/uskomusten_muutos)). Haluat selvittää väitettä ja saada sitä koskevaa informaatiota (esimerkiksi eräällä testillä). Et voi tällaisella testillä kuitenkaan *varmasti* tai *edes odotusarvollisesti* nostaa todennäköisyyttäsi väitteelle. Ehkä yksi testitulos nostaa todennäköisyyden 88 prosenttiin -- mutta toinen testitulos tiputtaa sen 44 prosenttiin, ja *keskimäärin*, siis *odotusarvollisesti*, todennäköisyys on 80 prosenttia. Ehkä luotettavammalla testillä yksi tuloksista nostaa todennäköisyytesi 99 prosenttiin, mutta vastapainona toinen tulos tiputtaa sen 1 prosenttiin.

Ei kuitenkaan ole mitään testiä, jolla voit varmasti, perustellusti nostaa todennäköisyytesi 80 prosentista 99 prosenttiin. Mikä se sellainen testi on, josta tietää jo etukäteen, mitä tulee tulokseksi?

Käytännössä tämän periaatteen epäonnistuminen voi näkyä vaikkapa siinä, että "todistetaan" oma näkemys oikeaksi etsimällä netistä omaa puolta tukevia väitteitä. Etsintää jatketaan niin kauan, kunnes jotakin sopivaa löytyy -- ja kyllä sitä miltei aina löytyy. Mutta mikä se sellainen testi on, joka antaa aina saman lopputuloksen?

Vaikka *haluaisit* väitteen olevan tosi ja *haluaisit* uskoa jotakin tiettyä siihen liittyen, et voi tätä (koherentisti) saavuttaa. Jos testi antaa varmasti tietyn tuloksen ja muutat uskomuksiasi tämän perusteella, on jotakin pielessä joko testissä tai sinussa. (Sama pätee, vaikkei muutos olisi aivan *varma* vaan pelkästään *odotusarvollinen*.) Jos jonkin tuloksen nähdessäsi muuttaisit uskomuksia tuohon suuntaan, pitää jonkin muun tuloksen nähdessäsi uskomusten muuttua vastakkaiseen suuntaan. ["Yes requires the possibility of No"](https://www.lesswrong.com/posts/G5TwJ9BGxcgh5DsmQ/yes-requires-the-possibility-of-no).

Tämä on tärkeä pointti, joten sanon sen uudestaan:

14\. Keskimäärin uskomustesi ei tulisi vahvistua.

Taas, päivityksen ja vastapäivityksen laki. Jos aina uutta informaatiota saadessasi toteat "tuo on juuri kuten odotin, olin taas oikeassa" tai sanot "kerta toisensa perään vahvistun omista uskomuksistani", niin teet jotakin väärin. Ihmisillä kuitenkin on tällaista taipumusta, esimerkiksi [vahvistusharhaa](https://en.wikipedia.org/wiki/Confirmation_bias) ja [jälkiviisausvinoumaa](https://en.wikipedia.org/wiki/Hindsight_bias).

Voi toki olla, että *suurimman osan* ajasta päivitykset ovat positiivisia (mutta pieniä), mutta joskus harvoin tulee negatiivisia päivityksiä (jotka ovat suuria). Silti keskimääräisen todennäköisyysmuutoksen tulee olla nolla.

15\. Uuden informaation tarjoaminen eri ihmisille ei välttämättä saa heidän uskomuksiaan lähenemään toisiaan.

Sitä voisi ajatella, että jos ihmiset olisivat "järkeviä", olisivat he väistämättä enemmän samaa mieltä saadessaan uutta informaatiota. Tämä ei päde! Ei ole mitään todennäköisyyslaskennan tulosta, joka sanoo, että näin tapahtuu. Ihmisillä voi olla eriävää ennakkoinformaatiota, minkä seurauksena he päivittävät uskomuksiaan eri suuntiin. (Olen myös kuullut huhuja, etteivät ihmiset aina päivitä uskomuksiaan kuten kuuluisi.)

16\. Jos mahdollisia hypoteeseja, selityksiä tai vaihtoehtoja on valtavasti, oikean--

"Kiitos, riittää jo!"

Aivan, totta, saatoin hieman ajautua. Näyttää siltä, että meiltä loppuu aika. No, jatkan näistä aiheista joskus toiste!
