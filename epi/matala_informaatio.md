# Matalan informaation väitteet

"On siinä hyviäkin puolia..."

"On monia ihmisiä, jotka..."

"On sillä vaikutusta, että..."

"On mahdollista, että..."

---

Monet ihmisten kommenteista ovat sellaisia, jotka ovat oikeastaan mitäänsanomattomia -- niin, että ne ovat selvästi tosia.

Esimerkiksi juuri tuo äskeinen: ihmisiä on paljon, he puhuvat paljon, joten käytännössä varmasti puheiden joukosta löytyy monia kommentteja, jotka ovat mitäänsanomattomia. Silti tällaiset kommentit tuntuvat kertovan jotakin. Ihmiset nimittäin saavat välitettyä ajatuksia toisilleen, ainakin välillä. (Siinä kaksi esimerkkiä lisää.)

Jos minä kirjoitan "monet ihmisten kommenteista ovat sellaisia, että...", en oikeasti halua sanoa "on olemassa monta ihmisten esittämää kommenttia, jotka...". Minulla on jokin kiinnostavampi pointti. Kenties että tämä on yleinen ilmiö, tai että tämä on asia, josta kannattaa olla tietoinen. Ja *tämä* on se, mitä väitteen esittäminen kommunikoi.

Kuvitellaan sitten seuraava tilanne:

Anna: "Ihmisillä on [status quo -vinoumaa](https://en.wikipedia.org/wiki/Status_quo_bias) -- siis taipumusta ajatella, että nykytilanne ('status quo') on hyvä ja mitkä tahansa muutokset ovat pahoja. Pidän tätä huonona. Se on yksi syy sille, ettei huonoille asioille tehdä mitään, kun muutoksia vastustetaan."

Bella: "On siinä hyviäkin puolia, että ihmisten preferensseissä on vinoumaa nykytilanteen suuntaan."

Bellan väite on taas kirjaimellisesti tulkittuna tosi. Hänellä on varmaankin jokin kiinnostavampi pointti.

Mutta mikä?

Ensimmäinen mahdollinen ongelma on se, jos tällaista kiinnostavampaa pointtia ei oikeastaan ole. Aiheesta keskustellaan eteenpäin ja yritetään kaivaa, mitä mieltä Bella on, ja hänellä ei oikeastaan ole mitään erityistä mielipidettä. Hän vain esitti tällaisen huomion. Sehän on selvästi tosi.

Toinen ongelma: entä jos Anna on väitteen kanssa eri mieltä? Ei siis tietenkään kirjaimellisen tulkinnan kanssa, vaan niiden kiinnostavampien pointtien kanssa, joita Bella yrittää välittää. Tai ehkä Anna on *joidenkin* (muttei kaikkien) luontevien tulkintojen kanssa eri mieltä. Mitä Anna voi tehdä?

Sanoa "olen eri mieltä"? Vaikuttaa huonolta idealta, koska taas, väite on kirjaimellisesti tulkittuna tosi.

Vastata johonkin luontevaan tulkintaan, miksi on sen kanssa eri mieltä? Kuulostaa siltä, että Bella tulee vastaamaan "tuo ei ole minun pointtini". Tai päädytään muuten puhumaan ristiin.

Pyytää tarkennusta? Hyvällä tuurilla keskustelu etenee taas spesifimpiin väitteisiin. Vaihtoehtoisesti voi saada toisean ympäripyöreän väitteen. Tai ehkä tosiaan Bellalla ei ollut mitään erityistä mielipidettä ja ei ole mitään tarkennettavaa.

(Ja entä jos aihe olisikin ollut toinen, ja Bella olisi sanonut "maailmassa on miljoonia köyhiä samalla kun rikkaat omistavat kartanoita"? Väite on kirjaimellisesti tosi -- maailmassa on miljoonia köyhiä, maailmassa on rikkaita ihmisiä jotka omistavat kartanoita, teknisesti nämä tapahtuvat samaan aikaan -- mutta sillä luodaan tietynlainen mielikuva, vihjataan joitakin muita asioita, jotka kuitenkin jäävät epäselviksi ja joita on siten vaikea käsitellä.)

---

Tällaisten *matalan informaation väitteiden* keskeinen ongelma on se, että ne ovat kaikki tosia ja ne eivät siten erottele totuudenmukaisempien ja vähemmän totuudenmukaisten väitteiden välillä. "On siinä hyviäkin puolia" soveltuu tilanteeseen kuin tilanteeseen. Jotkut asiat ovat oikeasti parempia kuin toiset, mutta kommenteilla kuten "kaikella on huonot puolensa" saadaan häivytettyä nämä erot (ja voidaan kuulostaa [kyynisiltä ja viisailta](https://ollij.fi/epi/negatiivisuus) -- onhan naiivia olla näkemättä huonoja puolia tai olla *liian* vahvasti jonkin asian kannalla).

Ihmisten uskomukset ovat usein epämääräisiä ja [sumuisia](https://ollij.fi/epi/sumuiset_ajatukset), mikä johtaa matalan informaation väitteiden esittämiseen. Kieli heijastaa ajatuksia. Tällä on seurauksia uskomusten muuttamiseen ja totuudenmukaisuuden selvittämiseen. Harvoin tulee tilanteita, joissa tulee selkeä viesti "olit väärässä" -- sitä harvemmin, mitä epämääräisempiä uskomukset ovat.

Jos esimerkiksi olen mieltä "on paljon ihmisiä, jotka ovat käyneet kotikoulua", voin varmaan netistä löytää muutaman ihmisen, jotka kertovat olleensa kotikoulussa (tai parempaa: löytää tilastoja asiasta). Varmaan heitä on paljon *joillakin* sanan "paljon" tulkinnoilla ja olen siten oikeassa, eikö? Missä tilanteissa toteaisin, että tällaisia ihmisiä *ei* ole paljoa ja olleeni väärässä?

Ratkaisu on omata tarkempi kuva siitä, millaisia odottaa määrien olevan ja verrata odotuksiaan todellisuuteen -- sanojen taustalla pitää olla jotakin -- ja muistaa [päivityksen ja vastapäivityksen laki](https://ollij.fi/epi/miksi_todennakoisyydet): jos joitakin lukemia nähdessäni toteaisin "kyllä, olin oikeassa, saamani data vahvistaa aiempaa uskomustani", pitäisi minun tasapuolisesti joitakin muita lukemia nähdessäni todeta "ei, olin väärässä, saamani data kumoaa aiempia uskomuksiani".

Ulkopuolinen ei tietenkään voi pakottaa minua toimimaan näin. Välillä ihmiset rationalisoivat niin selkeästi, että muutkin huomaavat sen, mutta suurin osa rationalisoinnista tapahtuu piilossa pään sisällä, missä muut eivät näe. Usein sitä ei edes itse näe.

Jos väitteensä muotoilee ympäripyöreästi, voi vastakkaista informaatiota saadessaan rationalisoida sumuiset ajatuksensa toisiksi: alitajuisesti todeta "tuo ei ole mitä minä tarkoitin (tai uskoin)" ja vaivihkaa muuttaa uskomuksensa johonkin muuhun samalta kuulostavaan. Puhumattakaan siitä, jos mistään ei tule *varmaa* tietoa, kukaan ei *todista* sinua vääräksi, vaan saat "vain" [probabilistista](https://ollij.fi/epi/probabilistinen_ajattelu) [*evidenssiä*](https://ollij.fi/epi/uskomusten_muutos) uskomusta vastaan -- eihän sinun silloin *täydy* muuttaa uskomustasi, vaan voit edelleen pitää kiinni vanhoista uskomuksistasi.

---

Matalan informaation väitteet eivät kuitenkaan ole aina huonoja. Kuten alussa puhuin, niillä silti saadaan kommunikoitua ajatuksia. Väitteiden tutkiminen niiden totuusarvon kautta on usein väärä näkökulma. Joskus kommentin tarkoitus on "katso tuonne!", saada toinen miettimään tiettyä asiaa. Joskus taustalla on "oikeita pointteja" ja selkeitä uskomuksia, joiden muotoileminen tarkemmin vain on vaikeampaa tai työlästä. (Tämän kappaleen ensimmäinen virke on esimerkki molemmista.) En pidä tällaisia kommentteja huonoina.

Käyttäisinkin termiä "matalan informaation väite" vain niistä huonoista tapauksista. Kun ei oikeastaan tiedetä asiasta, mutta kuitenkin sanotaan ympäripyöreitä mitäänsanomattomia väitteitä. Kun vahvaan väitteeseen "pidän tuota hyvin epätodennäköisenä" vastataan "on se mahdollista", mutta peräännytään antamasta todennäköisyyksiä tai selittämästä, miksi se on todennäköisempää kuin "hyvin epätodennäköinen". Kun väitettä "matemaattinen ja kielellinen lahjakkuus korreloivat positiivisesti" pidetään nerokkaana huomiona, vaikka [kaikki korreloi kaiken kanssa](https://gwern.net/everything), lähtökohtaisesti puolet korrelaatioista ovat positiivisia ja tämän selkeästi odottaisi olevan positiivinen. Kun väitettä "on siinä hyviäkin puolia" käytetään [yleispätevänä puolustuksena](https://ollij.fi/epi/symmetrian_rikkominen) kritiikkiä vastaan eikä [tarpeellisen nyanssin](https://ollij.fi/epi/sumuiset_ajatukset) korostamiseksi.
