# Työkalujen väärinkäyttö

Olen esittänyt erinäisiä ideoita, jotka on tarkoitettu epin parantamiseen. Niitä voi toki käyttää myös keskustelujen pilaamiseen:

Esitä uskomuksesi. Kommentoi, ettet pysty nyt perustelemaan sitä kunnolla, koska [suullinen kommunikaatio on lokaalia](/epi/lokaali_kommunikaatio). Jos joku on eri mieltä, kysy skeptisellä äänensävyllä "[miksi uskot mitä uskot?](/epi/miksi_uskot)", jolloin puolustuksen omainen vastaus on helppo tulkita rationalisointina. Jos vastauksessa on monitulkintaisuutta, kritisoi toista [matalan informaation väitteiden](/epi/matala_informaatio) esittämisestä ja [sumuisesta ajattelusta](/epi/sumuiset_ajatukset). Joka tapauksessa [olet kyllä kuullut nämä pointit jo](/epi/reflektointi) ja tässä hyökätään [helppoa maalitaulua](/epi/helpot_maalitaulut) vastaan, ei sitä, miksi järkevät ihmiset ovat eri mieltä. Esitä joitain näkemyksiäsi aiheeseen liittyen. Jos toinen osapuoli ei vakuutu niistä, sano väheksyvästi "[no ei ole minun tehtäväni vakuuttaa sinua mistään](/epi/vakuuttamisesta)". Väleihin voi ripotella tilanteeseen sopivia syytöksiä erilaisiin ansoihin, harhoihin ja vinoumiin lankeamisesta.

Seuraavaksi pilaan vitsin ja sanon samat asiat suoraan:

- Suullinen kommunikaatio on lokaalia -ajatusta ei kuulu käyttää perusteluna sille, ettei avaa näkemyksiään. Jos asia on vaikea selittää niin voi toki huomauttaa, että tämä on vaikea selittää. Jos taas aika tai energia ei riitä aiheen käsittelyyn, niin voi vain sanoa että "en nyt jaksa/ehdi syventyä tähän"
- "Miksi uskot mitä uskot?"-kysymys on tarkoitettu omien uskomusten reflektointiin, ei yleispäteväksi kommentiksi, jolla epäillä muiden ihmisten uskomuksia. Siihen ei kuulu taka-ajatusta että uskomus on väärä, eikä siihen kuulu luoda sellaista skeptisellä äänensävyllä
- Puhe ei ole eksaktia, epämääräisyydestä syyttäminen on miltei yleispätevä vasta-argumentti
- En suosittele toisen osapuolen reflektointikyvyn kritisoimista
- Perusteettomat syytökset muotoa "hyökkäät olkiukkoa vastaan" ovat itse asiassa huono juttu
- "Ei ole minun tehtäväni vakuuttaa sinua mistään" kuulostaa juuri siltä, mitä joku sanoisi toista vakuuttaakseen
- "Kenellä on eniten vinoumia"-kilpailun voittajan selvittäminen harvemmin edistää itse asian ymmärtämistä (ja harvoin päättyy hyvin)

Miksi tuon tämän esiin? Koska sanottaessa "ihmisillä on vinoumia" jotkut kuulevat "*minulla* on vinoumia" ja jotkut "*muilla* on vinoumia". Puhuttaessa ihmisten huonosta epistä joillekin tulee mieleen hetket, jolloin *heillä* on ollut huono epi, joillekin taas tilanteet, joissa *muilla* on ollut huono epi. Tarjottaessa työkaluja jotkut miettivät, olisiko siitä hyötyä *heille*, jotkut taas sitä, olisiko siitä hyötyä *muille*.

Ja jälkimmäisen henkilön käsissä työkalut saattavatkin muuttua aseiksi, joita käytetään keskustelun voittamiseen.

Ei hätää, ethän *sinä* ole [sen tyyppinen ihminen](/epi/binaarinen_jakauma). Vain [helpot maalitaulut](/epi/helpot_maalitaulut) syyllistyvät sellaiseen, ei sinunlainen kunnon ihminen.

...siinä esimerkki aseiden käytöstä. Toteamalla [binäärisen kategorian](/epi/binaarinen_jakauma) olevan väärä tapa mallintaa asiaa todetaan, että [kaikissa on vikaa](/epi/matala_informaatio), mikä [kuulostaa vähän samalta](/epi/sumuiset_ajatukset) kuin että kaikissa on yhtä paljon vikaa. Jälkimmäisessä virkkeessä retoriikka kätkee alleen [yleispätevän vasta-argumentin](/epi/symmetrian_rikkominen). Ja kommentti on sumennettu vähättelevällä sarkasmilla, jotta siihen on vaikea (ja ikävä) vastata, kun ei ihan tiedä mitä yritetään sanoa.

Eli ei, en sano "sinä olet ihan yhtä hyvä tai huono kuin muut" tai muuta vastaavaa hölynpöylä. Tyydyn sanomaan, että uusia työkaluja voi käyttää epärehellisesti aseina muita vastaan, tämä on huono juttu ja ei nähdäkseni edes kovin harvinaista. Sinä varmaankin osaat sanoa minua paremmin, onko tämä ongelma juuri sinun kohdallasi. Minä en edes tunne sinua.

En myöskään sano "ei saa ajatella, että toisella osapuolella on huono epi" tai muuta vastaavaa hölynpöylä. Olen kirjoittanut siitä, kuinka ihmisillä välillä on huono epi. Olen kertonut, kuinka tämän kiistäminen voi johtaa [liian kohteliaisiin tulkintoihin](/epi/kohteliaat_tulkinnat). Olen käsitellyt [haitallista sovinnollisuutta](/epi/haitallinen_sovinnollisuus). Olen puhunut [voimista](/epi/status), jotka työntävät ihmisiä kohti "enhän minä voi tietää paremmin kuin muut" -tyyppistä ajattelua.

(Tämä vaikuttaa hyvältä kohdalta muistuttaa, että sitä voi käyttäytyä kohteliaasti tekemättä liian kohteliaita tulkintoja ja että oikean tyyppinen sovinnollisuus on hyve. "Toisella ihmisellä on huono epi" ei oikeastaan implikoi "käyttäydyn ilkeästi henkilöä kohtaan".)

Ja en sano, etteikö hyvään epiin liittyviä konsepteja saisi ottaa esiin. (Sen tosin sanon, että erityisesti vinoumien ja ansojen nostaminen esiin produktiivisella tavalla tuntuu... haastavalta ja vaativan tietyn tyyppistä luottoa osapuolien välillä.) Minusta ei ole mikään salaisuus, että ihmiset usein aliarvioivat jakaumien leveyttä tai keskittyvät helppojen maalitaulujen mollaamiseen.

Myönnän, että olen joskus itsekin saattanut puhua tutuilleni näistä aiheista.
