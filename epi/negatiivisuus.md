# Negatiivisuus ja status quon puolustajat

Nuorempana sain idean: suuri määrä ihmisiä (puolesta tusinasta tusinaan) voisi asua samassa (suuressa) asunnossa.

Näin tällä monia selkeitä hyötyjä: "economics of scale" (asioiden hinta tai vaiva *per henkilö* on pienempi ja hyödyt ovat suurempia), vahvojen sosiaalisten suhteiden muodostuminen, yleinen viihtyvyys, ...

Kykenin toki näkemään myös haasteita: sopivan kokoonpanon löytäminen vaikuttaa vaikealta, joidenkin preferenssierojen ratkominen ei välttämättä onnistu, entä jos joku haluaa muuttaa pois tai elämäntilanteet muuttuvat, ...

Puhuin ideasta tutuilleni. Mieleenpainuvin vastaus oli jotakuinkin seuraava:

"Kuulostaa siltä, että yrität rakentaa paratiisia."

Mikä ihmeen [yleispätevä vasta-argumentti]() tämä on?

On olemassa yksinkertainen resepti minkä tahansa parannusehdotuksen alas ampumiseksi: labeloit sen "paratiisiksi" (tai "utopistiseksi" tai "idealistiseksi" tai "ihanteelliseksi"), ja kas, selvästi vain sinisilmäinen optimisti voisi kuvitella sen olevan realistinen. "Paratiisin rakentaminen ei onnistu" kuulostaa viisaalta, kunnes tajuaa sen olevan väite "Epärealistisen hyvän asian rakentaminen ei ole realistista" uudelleenmuotoiltuna.

Tämä on poikkeuksellisen selkeä esimerkki, mutta olen huomannut yleisen ilmiön, kuinka uutta ideaa lähtökohtaisesti kritisoidaan ja kuinka siihen yritetään tökkiä reikiä. Kriitikkotila käynnistyy, ja sitten kritiikkiä tulee generoitua ja esitettyä, vaikkei se olisi niin laadukasta.

Muistan kerran vastanneeni tällaisessa roolissa olleen henkilön kritiikkeihin mielestäni varsin hyvin, mutta tämä ei tuntunut johtavan minkäänlaiseen uskomusten muutokseen hänen toimestaan. [Kohtelias tulkinta]() on "hänen esittämänsä vasta-argumentit eivät olleet oikeasti syyt, minkä takia hän oli ideaa vastaan", mutta uskoisin myös epäkohteliaan tulkinnan "hän oli kriitikkotilassa / status quo -vinouman uhri ilman järkeviä syitä näkemykselleen" olevan kohtalaisen totuudenmukainen.

Ei välttämättä olisi pahitteeksi alustaa kritiikkiänsä sanoilla "kiinnostava idea". Puhumattakaan siitä, että itse miettii, voiko idean ongelmia korjata tai onko siinä jotain toimivaa pienempää osaa. Tietenkään keskustelun [voittoa]() tavoitellessa näin ei kannata tehdä, mutta muussa tapauksessa voi myös itse ottaa [vastuuta]() idean jalostamisesta.

Välillä mietin, puuttuuko ihmisiltä uskoa siihen, että asiat todella voisivat olla paremmin. Voisivatko ne olla *huonommin*? Ehdottomasti! Ovatko asiat nyt huonosti? Totta kai! Voisivatko ne olla *paremmin*? Kuulostaa naiivilta.

Kerran puhuin kaverilleni lukemastani utopiaan sijoittuvasta fiktiosta ja siinä olleesta mielenkiintoisesta konseptista. Sanan "utopia" mainitseminen kuitenkin [johti keskustelun sivuraiteille]() enkä päässyt itse aiheeseen. Toinen osapuoli varmaan ajatteli minun olevan naiivi tai jotakin. Jälkikäteen pohdin, että tuskin olisin saanut vastaavanlaista reaktiota jos tarina olisikin sijoittunut *dystopiaan* - ainakin olen lukenut useamman tällaisen kirjan, enkä ole saanut vastaavanlaisia reaktioita.

(Muistan myös kuulleeni "kukaan ei ole kirjoittanut utopiaa, jossa kukaan haluaisi oikeasti elää". Haluaisin tietää, [mihin tämä uskomus perustuu]() - sehän on selvästi epätosi. Tai ehkä näin sanotaan vain, koska se kuulostaa syvälliseltä viisaudelta.)

Ja joskus ihmisten taipumus negatiivisuuteen ja kriittisyyteen *johtaa* siihen, että asiat eivät ole paremmin. Negatiivinen palaute on yliedustettuna kaikesta palautteesta. [Arvaa miten käy](). Omallekin kohdalleni on osunut tilanteita, joissa olen yrittänyt tehdä asioita, joista minä ja muut hyötyvät, mutta joissa saamani palautteen negatiivisuus tekee kokemuksesta ikävämmän kuin jos en olisi tehnyt mitään. Siitäkin huolimatta, että tiedostan negatiivisten äänien olevan voimakkaampia.

Status quon puolustajilla on helppoa: tarvitsee vain kritisoida, ja asiat ovat tapahtumatta kuin itsestään.
