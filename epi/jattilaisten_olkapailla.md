# Jättiläisten olkapäillä

"[Jos olen nähnyt muita kauemmas, se johtuu siitä, että olen seissyt jättiläisten olkapäillä.](https://en.wikipedia.org/wiki/Standing_on_the_shoulders_of_giants)"

"Seisot niin valtavien jättiläisten olkapäillä, että erehdyt luulemaan hartioita maankamaraksi."

---

Kuvitellaan, että lukion opetussuunnitelmaan tehdään muutosta ja opetuksessa halutaan käsitellä enemmän eettistä ja moraalista toimintaa. Eri vaihtoehtoja puntaroitua kurssisisältö päätetään rakentaa muutaman ihmisen ja heidän näkemystensä pohjalle. Kuvitellaan lisäksi, että nämä henkilöt ovat esittäneet sellaisia näkemyksiä kuin "naiset ovat luonnostaan alempiarvoisia kuin miehet" tai... en oikeastaan menekään pidemmälle, saat ideasta kiinni.

Rehellinen mielipiteeni olisi, että tämä näkemys on täyttä hölynpölyä ja suhtautuisin *hyvin* epäileväisesti tähän "opetussisältöön". Etsikää parempia näkemyksiä ja parempia näkemyksiä omaavia ihmisiä ja puhukaa niistä!

Tämä on tietysti naurettava, kuviteltu tilanne.

Omilla filosofian tunneillani sen sijaan käytettiin runsaasti aikaa antiikin Kreikan filosofien ajatusten käsittelyyn. Näiden joukosta löytyy esimerkiksi Aristoteles näkemyksensä "[jotkut ihmiset ovat luonnostaan orjia](https://en.wikipedia.org/wiki/Natural_slavery)" kanssa. Jostakin syystä tämä hyväksytään. ([Kykenen toki]() keksimään tälle [perusteluja](): Aristoteles on ollut "vaikutusvaltainen ajattelija" tai "historiallisesti merkittävä henkilö" tai "häneltä voi silti oppia jotakin, vaikka jotkut näkemykset ovatkin huonoja ja vanhentuneita" tai "hänestä oppiminen auttaa ymmärtämään filosofian historiaa yleisemmin". En vain pidä näitä *hyvinä* tai [symmetriaa rikkovina]() perusteluina.)

Joskus on ollut aika, jolloin olen ollut yllättynyt kuullessani, kuinka "historian suurimmat ajattelijat" ovat sanoneet ties mitä hölynpölyä. Sittemmin olen ymmärtänyt, että tämä on *juuri miten odottaisikin asian olevan*.

Kysyin kerran tuttaviltani: montako filosofia osaat nimetä, jotka ovat olleet elossa, kun evoluutioteoria on kehitetty?

Evoluutio on vain *yksi* niistä lukemattoman monista ideoista, joiden valossa näkemykset kuten "jotkut ihmiset ovat luonnostaan orjia" näyttäytyvät vähemmän järkeviltä.

Niin ikään "eläimillä ei ole sielua, koska he eivät osaa puhua" (Descartes) voi kuulostaa validimmalta argumentilta, kun ei tiedä ajattelun tapahtuvan aivoissa ja puheen tuottamisesta äänihuulissa. Ja että eläimet kommunikoivat muuten kuin puhumalla. Ja että jotkut ihmiset ovat puhekyvyttömiä aivoihin liittymättömistä syistä. (Ehkä Descartes ei koskaan tavannut puhekyvyttömiä.)

Kaikki nämä asiat -- ajattelu tapahtuu aivoissa, ääni tuotetaan äänihuulissa, eläimet kommunikoivat keskenään, puhekyvyttömyys ei välttämättä johdu aivojen ongelmista, on olemassa puhekyvyttömiä ihmisiä -- ovat tietenkin itsestäänselvyyksiä, jotka kaikki tietävät.

Aivan kuten evoluutioteoria on itsestäänselvyys.

Aivan kuten valistus ja tieteellinen vallankumous ovat itsestäänselvyyksiä.

Otteita Steven Pinkerin kirjasta Enlightenment Now:

"If there’s anything the Enlightenment thinkers had in common, it was an insistence that
we energetically apply the standard of reason to understanding our world, and not fall back
on generators of delusion like faith, dogma, revelation, authority, charisma, mysticism,
divination, visions, gut feelings, or the hermeneutic parsing of sacred texts."

"The historian David Wootton reminds us of the understanding of an educated English-
man on the eve of the Revolution in 1600: He believes witches can summon up storms
that sink ships at sea... He believes in werewolves, although there happen not to be any
in England – he knows they are to be found in Belgium... He believes Circe really did
turn Odysseus’s crew into pigs. He believes mice are spontaneously generated in piles of
straw. He believes in contemporary magicians... He has seen a unicorn’s horn, but not a
unicorn.

He believes that a murdered body will bleed in the presence of the murderer. He believes
that there is an ointment which, if rubbed on a dagger which has caused a wound, will
cure the wound. He believes that the shape, colour and texture of a plant can
be a clue to how it will work as a medicine because God designed nature to
be interpreted by mankind. He believes that it is possible to turn base metal into
gold, although he doubts that anyone knows how to do it. He believes that nature abhors
a vacuum. He believes the rainbow is a sign from God and that comets portend evil. He believes that dreams predict the future, if we know how to interpret them. He believes, of course, that the earth stands still and the sun and stars turn around the earth once every
twenty-four hours.

A century and a third later, an educated descendant of this Englishman would believe
none of these things."

Tavallisesti pitäisin satoja (tai tuhansia) vuosia vanhojen ihmisten näkemysten kritisoimista epäreilun [helppona maalitauluna](), mutta ihmiset tuntuvat pitävän filosofeja ja heidän näkemyksiään suuressa arvossa. Minullekin on suositeltu vanhojen suurten ajattelijoiden kirjoitusten lukemista. (Ja tietysti lukion filosofia on mitä on.) Ihmiset eivät käsitä, kuinka syvästi maailmankuvat eroavat nyt ja ennen valistusta, tieteellistä vallankumousta ja näitä seurannutta vuosisatojen kehitystä.

Ymmärrettyäni, kuinka korkealla jättiläisten olkapäät ovatkaan, olen suhtautunut epäilevästi heihin, jotka yrittävät työntää minut takaisin maankamaralle.
