# Mihin matematiikkaa tarvitaan?

Mihin matematiikkaa tarvitaan?

Olen (ja ehkä sinäkin olet) kuullut tätä kysyttävän kerran jos toisenkin, pääosin matematiikan opetuksen kontekstissa.

Joskus tämä kysymys esitetään tilanteessa, jossa henkilö ei halua opetella matematiikkaa. Yläkoulun matematiikan tunti, joku turhautuu ja kysyy: "mihin minä tarvitsen tätä?". Tällöin kysymyksen esittäminen koskee pikemminkin ihmisen suhtautumista matematiikkaan kuin matematiikan hyödyllisyyttä. En muista kenenkään kysyneen hyödyllisyydestä esimerkiksi musiikin tunnilla, enkä usko tämän johtuvan musiikin ylivoimaisesta hyödyllisyydestä vaan siitä, että ihmiset ihan viihtyivät musiikin tunneilla.

Toisaalta matematiikan hyödyt, jos niitä siis tosiaan on, kieltämättä ovat epäilmeisempiä kuin vaikkapa englannin opiskelun. Kysymys on siten järkevä ja se ansaitsee järkevän vastauksen.

Ja... olen ollut aika tyytymätön kuulemiini vastauksiin.

En oikeastaan ole kuullut kovin monia vastauksia. Jotakin "ymmärrät sitten kun olet vanhempi" -suuntaista on tarjottu, kuten myös klassikkoa "kaupan kassalla...". Vakavammat vastaukset yleensä pyörivät tiettyjen sovellusten ympärillä: puhutaan vakuutusmatemaatikoista, tutkijoista tai kuinka tämä henkilö työssään tarvitsee matematiikkaa tässä asiassa. Nämä eivät tunnu kovin [symmetriaa rikkovilta](/epi/symmetrian_rikkominen) argumenteilta: yhtä vahvoja vastauksia saa rakennettua aika monelle muulle asialle. Matematiikkaa kuitenkin opetetaan useampia tunteja viikossa, [joten](/epi/tehokas_maailma) se varmaankin on hyödyllisempää kuin nuo monet muut asiat -- miksi?

Sitten on toki vastaus "matematiikka opettaa ajattelemaan". Ja ymmärrän hyvin, jos tämä ei vakuuta turhautunutta yläkoululaista -- en koe, että koulumatematiikka onnistuu ajattelemaan opettamisessa.

No mikä sitten on "oikea" vastaus? Mihin sitä matematiikkaa tarvitaan?

---

On monenlaisia tapoja, joilla ihmisten ajattelu menee pieleen. Tässä joitakin omissa teksteissäni esiintyviä aiheita:

- Ajattelu pohjautuu binäärisiin kategorioihin, kun oikea näkökulma on [jakaumat](/epi/binaarinen_jakauma)
- [Kvantifioinnin](/epi/kvantifiointi) puute, jo konkreettisissa tilanteissa rahaan liittyen
- [Kokoluokkien](/epi/kvantifiointi) hahmotuksen heikkous tai puute
- [Yhden muuttujan mallit](/epi/yksi_muuttuja)
- Tapahtumien todennäköisyyksien hahmottamisen ja käsittelemisen virheet -- jo tilanteissa, joissa luvut on eksplisiittisesti annettu (viimeinen esimerkki [täällä](/epi/epa_I))
- Epävarmuuden käsittelyn virheet vähemmän rajatuissa tilanteissa ([esimerkkejä](/epi/epa_I))
- Perusteettoman vahva taipumus valita varmoja ehtoja ja karttaa riskiä menetykselle odotusarvon tutkimisen sijasta (ensimmäiset esimerkit [täällä](/epi/epa_II))
- Epäonnistuminen riskinotosta positiivisen odotusarvon tilanteissa, taas jo selkeästi rajatussa tilanteessa (viimeinen esimerkki [täällä](/epi/epa_II))
- [Konjunktioharha](/epi/kohteliaat_tulkinnat) ja yksityiskohtaisemman tarinan arviominen todennäköisemmäksi
- Korrelaatio ei implikoi kausaatiota (eikä se ei ole "vähän kuin kausaatio mutta heikompi"), korrelaation olemassaolo on usein [matalan informaation väite](/epi/matala_informaatio)
- Fundamentaalisti väärät käsitykset todennäköisyyksistä, implikaatioita tieteelle (lyhyesti [täällä](/epi/kunnolla))

Ja... minusta näyttää, että *jotakin on syvästi pielessä*.

Kyse ei ole siitä, että listaamani esimerkit, kuten "tuttavani puhui ihmisten hyväkuntoisuudesta binäärisesti", olisivat itsessään tärkeitä. Tuttavani ajatusvirheellä ei ole vaikutusta oikein mihinkään, kuten ei ole ihmisten heikoilla suoriutumisilla erinäisissä psykologisissa kokeissa. Sen sijaan ne kertovat jostakin isommasta.

Nämä ovat palohälyttimiä.

Ongelma ei ole palohälyttimet, vaan se, mistä ne hälyttävät.

Se, kun vastaavia virheitä tehdään silloin, kun kyse on oikeasti tärkeistä asioista.

"Kyllä ihmiset sitten oikeissa tilanteissa, kun on tosi kyseessä, tekevät päätöksiä järkevästi."

Eli selkeissä, hyvin määritellyissä tutkimusolosuhteissa, joissa koehenkilöt ovat hyvin informoituja, ihmiset epäonnistuvat perusasioissa, mutta sitten "oikeassa elämässä" ihmiset toimivat hyvin? Hah.

Se on toki totta, että monissa näistä kokeista puhutaan monimutkaisista, edistyneistä matemaattisista konsepteista (kuten todennäköisyyksistä). Täten jos matemaattinen osaaminen on... keskimääräisen yliopisto-opiskelijan tasolla, niin on ihan ymmärettävää, että testeissä pärjätään huonosti.

Mutta onneksi matematiikka ei liity oikeaan elämään, sillä ei ole implikaatioita uskomusten muodostamiselle tai päätöksenteolle, ja oikeassa elämässä ei tule vastaan mitään "todennäköisyyksiä". Nämä ovat vain tällaisia hassuja kokeita.

---

Vastaukseni voi kenties tiivistää kliseeseen "matematiikka opettaa ajattelemaan". Mutta enkö juuri aiemmin sanonut "ymmärrän hyvin, jos tämä ei vakuuta turhautunutta yläkoululaista"? Ilmeisen ristiriidan purkaa se, ettei koulumatematiikka ole kaikki matematiikka.

Millainen matematiikka sitten auttaa ajattelemaan paremmin? Vastaukseni voi lukea rivien välistä tästä ja muista teksteistäni: todennäköisyyslaskenta, peliteoria, tilastot, logiikka ja matemaattista mallinnus

Toisaalta kuvitellessani mielessäni, miltä yläkoulun todennäköisyyslaskennan opetus tai yliopiston logiikan kurssit näyttävät, niin en koe niitäkään erityisen hyödyllisinä ajattelun kehittämiseen. (Muista, että monien tutkimuksien koehenkilöt ovat yliopisto-opiskelijoita.) Näen nimittäin opetuksessa kehitettävää muunkin kuin aihealueen valinnan kohdalla. Näitä aiheita on vaikea opettaa enkä koe nykyisen opetuksen onnistuvan siinä hyvin.

Silti olen vahvasti sitä mieltä, että nämä matemaattiset työkalut ovat hyödyllisiä. Ne ovat merkittäviä askelia ihmiskunnan kehityksessä. Vaikka monet näihin työkaluihin liittyvät kansantajuiset opetukset voivat nykyään tuntua itsestäänselvyyksiltä, niin ne eivät sitä ole ja kumpuavat osittain siitä, että jotkut ovat kehittäneet matematiikan niiden pohjalla. Ja syvemmällä ymmärryksellä on hyötyjä.

Voin vain kuvitella, millaisista ongelmista päästään eroon nykyiselläkin opetuksella (ja sillä, että yleisesti yhteiskunnassa törmää matemaattisiin konsepteihin). Vastaavasti minun on vaikea hahmottaa, kuinka eri tavoilla ajattelevat ihmiset, jotka eivät ole saaneet *mitään* matematiikan opetusta ja jotka eivät tällaisiin konsepteihin juuri törmää.

Mikä tietysti tarkoittaa suurinta osaa kaikista ihmisistä, jotka ovat koskaan eläneet.
