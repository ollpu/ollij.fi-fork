# Keskustelunimaisijat

Kerran pidin keskustelussa hieman pidemmän puheenvuoron kertoakseni yhdestä ajatuksesta. Ajatuksen selittämiseksi rakensin analogian erään tunnetun keskustelunaiheen kanssa. Jatkoin kohti varsinaista pointtia, mutta...

...eräs kuuntelijoista tarttui tähän aiheeseen. Yritän ohjata keskustelun takaisin raiteelleen, mutta...

...toinekin kuuntelijoista ryhtyi keskustelemaan tästä aiheesta.

Tilanne riistäytyy käsistäni ja keskstelu pyöri tämän toisen aiheen ympärillä.

Mihin aiheeseen minä viittasin?

On joitakin aiheita, joiden mainitseminen pahimmillaan imaisee keskustelun mukanaan ja parhaimmillaankin luo ajattelua häiritseviä mielikuvia. Sellaisia, joista ihmisillä on vahvoja mielipiteitä. Sellaisia, joista ihmisillä on vahvoja tunteita. Sellaisia, joissa Olet Joko Meidän Puolella Tai Meitä Vastaan. Sellaisia, joiden suhteen jotkut ihmiset ovat ihan tyhmiä. Sellaisia, joita miettiessä [ajatukset sumenevat](/epi/sumuiset_ajatukset): asiat ovat Hyviä tai Pahoja.

Muutama yleinen kategoria, joista tällaisia aiheita voi löytää:

- Politiikkaan ja arvoihin liittyvät yhteiskunnalliset aiheet, joissa on vahvaa vastakkainasettelua tai erimielisyyttä
- Erinäiset [helpot maalitaulut](/epi/helpot_maalitaulut)
- Tunnetut historialliset henkilöt, erityisesti valta-asemassa olleet ja pahoja asioita tehneet
- Erimielisyyttä herättävät tai kontroversaalit julkisuuden henkilöt

Näistä aiheista ei voi vain "mainita ohimennen" esimerkkiä johonkin muuhun asiaan liittyen (kuten alun tilanteessa huomasin), vaan ne vievät keskustelun mukanaan.

Ne vievät myös *ajattelun* mukanaan. Uskon, että tämä teksti loisi hyvin eri vaikutelman, jos olisin kategorioiden sijasta antanut toistakymmentä konkreettista esimerkkiä. Lukija pohtisi, mikä onkaan minun ajatukseni kyseisestä aiheesta, koska minä tietysti Olen Joko Teidän Puolella Tai Teitä Vastaan. Joku tulkitsisi, että tietyn esimerkin sisällyttämisellä teen samalla väitteen siitä, että se on Paha. Joku vastustaisi, että tämän esimerkin pelkkä mainiseminen kertoo minun olevan Eri Puolella, yksi Niistä. Joku kritisoisi, että näennäisesti vertaan tätä aihetta tuohon toiseen aiheeseen, eli että sanon molempien olevan yhtä Pahoja, vaikka ne ovat oikeasti täysin eri asia. Ihmiset yhdistäisivät minut Niihin Ihmisiin, jotka puhuvat Tuollaisista Aiheista. Joku miettisi, miksi olen valinnut nimenomaan tämän listan: Onko minulla tässä jokin taka-ajatus? Ketä vastaan minä olen? Tuostahan puuttuu se selkein ja tärkein esimerkki -- olenko minä sittenkin sen Puolella?

(Joku voi tietysti edelleen ajatella, että minulla on tässä jokin taka-ajatus: miksi valitsin juuri nuo yleiset kategoriat? Uskon ja toivon vaikutuksen silti olevan pienempi.)

Ja siten minä en halua antaa konkreettisia esimerkkejä. En halua puhua niistä *spesifeistä esimerkeistä*, haluan puhua tästä *yleisestä ilmiöstä*. Siitä, että tietyt aiheet vievät ajattelun mukanaan, tästä on hyvä olla tietoinen, kannattaa harkita valitsemiaan esimerkkejään tai analogioitaan tätä silmällä pitäen, ja keskustelun siirtyessä tällaisiin aiheisiin kannattaa olla tavallista tarkempana.

Ja ei, en sano mihin aiheeseen alun tilanteessa viittasin.
